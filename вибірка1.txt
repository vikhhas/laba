ЮРІЙ ЛОГВИН
ТАЄМНА ПЕРЛИНА
ПОНЕДІЛОК
Дуже давно, майже дев'ятсот років тому, жив у славнім граді Києві хлопчик Ілько. Його хата стояла на Подолі, під високою горою Хоревицею. Саме там, де з-під гори б'ють джерела і зливаються у струмок. Струмок плине їхнім кутком і впадає у річку Глибочицю. У Глибочицю також впадає річечка Киянка. А, як відомо, вона витікає з Кожум'яцького яру, який усі люди просто називають — Кожум'яки. Дідусь розповідав, що коли він був зовсім малим, то дітлахи ловили корзинами у Киянці пічкурів. За один раз могли наловити на повну сковороду Та, як почали розбудовувати місто і передмістя, Киянка забруднилась і обміліла. Зараз тільки у повінь, коли здиблюється вода і в Почайні, і в Глибочині, тоді в устя Киянки часом запливає якась риба. Ну її зразу ж і виловлюють.
А потім Киянка міліє, і тільки дрібнесенькі мальки-виметки пічкурів сновигають в усті. А Глибочиця ще плине з Дорогожицьких пагорбів і ярів. На південь між Кудрябцем і горою Щекавицею. Тоді круто завертає на схід під Копировим кінцем. І вже спокійно пливе Подолом до Почайни. Тут Глибочиця глибока. Тому в ній побудували притиски-причали, а на березі зрубали добрі комори для краму. Бо до Києва припливає стільки лодій, дубасів, стругів, що на почайницьких притисках-причалах вже немає місця для стоянки.
Найвище по течії Глибочиці притиски-причали доходять майже до Житнього торжка. Ну, звичайно ж, Житній торжок — тільки один із багатьох київських торгів. І годі йому змагатись із Торжищем посеред Подолу Але й тут добре торги чинять.
Отож, а був це понеділок, мати розбудила Ілька рано-ранесенько. Ще сонце з-за Дніпра не визирнуло і не позолотило оборонні вежі і собори верхнього міста — Гори. Але на дворі було вже світло, як удень. Ілько притьмом скочив із широкої лави, на якій він спав, і вибіг із хати. Зразу до колоди дубової — їхнього власного водогону. По колоді вода відводилась із джерела просто на їхнє подвір'я. Хлопчик висмикнув чіпа з колоди. І холодна вода вдарила йому тугим струменем на руки. Хоч і не хотілось отако зразу по теплій постелі лізти під холодну воду, але Ілько ретельно вмився. Так його вчила мати. Бо те, що стосувалося хатнього діла і порядку, тут всі слухалися матері. В хаті Ілько зняв із жердки рушника. Рушник для хатнього вжитку. Але сестра Марія все одно вишила його червоними деревами, півнями та кониками. Марія — молодша із двох сестер. Старша — Катерина. А Ілько — найменший у їхній родині.
У хаті, крім матері, нікого вже не було — всі пішли до своєї праці. Тому Ілько, як господар, заліз на покуття і почав похапливо сьорбати парне молоко. Мати ось-ось тільки подоїла їхню руду корову Лиску А от хліб зачерствів. Мати обернулась від печі і зауважила:
— Чого ти давишся? Хто тебе в шию жене? Поснідай та віджени корову Сьогодні тобі урок — перебрати овес. Чуєш?
— Авжеж, мамо, чую! — проказав Ілько, допиваючи великий кухоль молока. Та й зліз із широкої покутньої лави. На ходу доїдав горбушку житнього хліба.
Вискочив надвір і йому зразу веселіше стало. Бо надворі світло-світлісінько! А в хаті в них, не дивлячись аж на три вікна, завжди сутінно. Хоч і світліше, ніж у інших людей в їхніх хатах-істобках. Бо майже в усіх сусідів і печі курні, і вікна волокові. В Ілька піч із підвішеним комином-димником. Димник щільно-прещільно виплели із тонкого вербового коріння. Потім обмазали і зовні, і всередині глиною. Щоб іскра, якщо із челюстей печі вилетить, то не підпалила. До комина-димника ще й рукав приточили з мішковини. Теж добре глиною просинений. Тепер дим виходив із хати у сіни, а там далі піднімався в димар.
Це матінка своїм чоловікам загадала зробити димник-комин. Бо вона дуже мучилась із очима від диму. До того чорного хмарою дим здіймався від печі, клубочився під кроквами. Поки не виходив через покрівлю. Як же почепили димник і вивели "шию" у сіни, то й сволок поперек зрубу поклали. І плахи на нього настелили. Вийшла знизу стеля, вгорі — горище. Як опанували дим, то Ількова матінка пообмазувала стіни зрубу білою глиною. Посвітлішало в хаті від побілених стін. Та й з трьох вікон — лише одне волокове. Те, що навпроти устя печі. Друге чільне і причілкове віконця з лутками. Тільки в раму вставлено не круглі скельця, як в княжому палаці, а добре вичищені бичі міхури. Звичайно ж, крізь них нічого не побачиш. Зате в істобці набагато світліше, ніж у сусідів.
Ілько за кілька розгонистих стрибків опинився біля хліву. Бо садиба у них зовсім маленька. Але дуже охайна і доглянута.
Відчинив рипучі двері на бігунах і ступив у теплі сутінки. Не дивлячись, навпомацки зняв налигач зі стовпа і залигав корову Лиску. Вона ніби щось утробно промукала і потяглась до Ількової лівиці. А Ілько вже тримав кусничок горбушки напоготові. Лиска злизала нерухомим язиком хліб із долоні. І обслинила йому всі пальці. Лиска — їхня годувальниця й улюблениця. Проте має свою вдачу. І тому Ілько водив її на налигачі. До всього, треба знати, як вести. Треба йти зліва від корови. І не менше, як на два кроки від чубка. Бо корова може махнути головою, щоб відігнати мушву, і ненавмисне вдарити рогом. Трапилось із його друзякою Іванком. Вів корову за налигач. Корова в Іванка дуже смирна. Та Іванко став занадто впритул до неї. Чи на неї якась кусюча муха сіла, а чи ґедзь. Корова враз як махне головою! Як вріже Іванка рогом! Щастя його — попала рогом у кістку груднини. Від удару Іванко без пам'яті гепнувся додолу. Вся сорочка була залита кров'ю. З тиждень Іванко був слабий і лежав, не підводячись. Це трапилось в кінці минулого літа. І тоді Ілько дуже злякався, що Іванко помре. Бо Іванко — найкращий його приятель. Як сталося те лихо, Ілько, водночас, сам себе подумки похвалив, що добре слухав старших і ніколи не порушував їхніх наказів і повчань. А найбільше Ілька дідусь навчає та напучує. Бо хоча всі люблять найменшого в родині — Ілька, особливо вони не мають часу з ним розводитись.
Та дідусь, хоч дуже й дуже старенький і зовсім слабенький, проте голова в нього добре тямить. І чого він тільки не знає, важко навіть собі уявити. От було цієї зими одного разу. Грівся дідусь на полику коло печі і розповідав про часи славетного кагана Землі Руської — Ярослава Мудрого. Дідусь казав, що Ярослав Мудрий родичався з багатьма правителями земель і ближніх, і дальніх. І тому до Києва приходило багато чужинців та іновірців. Траплялися серед них і ченці-латиняни. Дідусь розповідав, що деякі носили лише грубезні верети. На тімені мали виголену плішину. Ні вусів, ні бороди тобі — ну геть наче баба! А верети підперезували товстими вузловими вірьовками. І от одного разу на Великім торжищі до одного перехожого такого ченця причепився підпилий варяг. їх багато в ті часи кормилося при дворі славного кагана Ярослава. Варяг почав кулаками гамселити ченця. Але якось той чернець-латинянин спромігся розв'язати свій пояс-вірьовку. І зачав вірьовкою вузлованою періщити нападника. Бив швидко і влучно! Попадав щоразу вузлами точнісінько по пиці і по пальцях. Порозбивав йому пальці, що він не міг і меча з піхов видобути. З пики зробив криваву перепічку!.. Ілько тоді спитав у дідуся — що то за вузли були на линві, як вони пов'язані?.. Дідусь попрохав подати шворку, зсукану із м'якого липового лика. І понав'язував на ній подвійні вузли... Ілько добре схопив — як дідусь міряв линву, де і як вузли в'язав. Тому, тільки прийшла весна і почали люди виганяти худобу в череду, Ілько пов'язав вузли на налигачі. І вийшла в нього отака хитра зброя. Відведе Ілько Лиску на пасовище, а як вертається, то по дорозі збиває головки з будяків.
Якщо інші дітлахи забавляються, посікаючи лозинами бур'яни, то Ілько вчився точно попадати вузлами по квітках і верхніх листочках. І недарма вправлявся щодня. Якось оце пішли вони з Іванком лівим берегом Глибочиці до великих притисків на Почайні. Бо хтось сказав, що там багато лодій прибуло із Смоленська. І з ними дві лодії варягів. От Ілько та Іванко й вирішили подивитись, які ж то варяги і які в них лодії. Та на половині дороги до притисків присікались лівобережні хлопці. Всі були старші. Один візьми та й затопи Іванкові в лице. Ілько тільки й чекав цього — здер налигач із пояса, бо він ним підперізувався, як той чернець-латинянин, з усього маху вперіщив нападника! Вузлом по вуху! Той снопом гепнувся на землю. Ілько зразу ж і другого хльоснув по пиці. Той заверещав і кинувся геть. З ним інші. Але й Ількові з товаришем довелося накивати п'ятами, поки ті хлопці не опам'ятались. І не довелось їм подивитись на варязькі мальовані лодії.
Ілько, міцно тримаючи вузловий налигач, перевів Лиску по колодах над струмком і вийшов на вулицю, що вела до мосту. Сонце зблиснуло золотими іскрами на легких хмарках, коли Ілько підвів свою корову Лиску до першого глибочицького мосту. Міст цей міцний і широкий. По ньому можуть вільно роз'їхатися два воза-коли. Дідусь казав, що на цей міст давали гроші і гончарі, і кожум'яки, і торгівці з Житнього торжка.
До мосту з усіх провулків підгонили худобу. Ілько міцніше прихопив налигач, щоб Лиска чиюсь корову та не потнула рогом.
Як підвів Лиску до мосту, то побачив свого старенького дідуся. Він стояв недалеко від урізу води. І обтесував дуже неквапно товстенну вербову колоду. Вербу зрубали ще до Ількового народження. За ці роки вона добре всохла, вистоялась. Аж дзвеніла, якщо по ній вдарити бичем. І ось її відкотили на берег, і дідусь із неї теше човна.
Як уже йшов по мосту, то краєм ока побачив: онуки їхнього найближчого сусіда Пузира стоять із вудочками. Роздивлятися, чи що вловили сусіди, Ількові не було часу. Бо ззаду підпирали чужі корови. А назустріч, протискаючися через худобу, їхав якийсь вершник на рябім коні. Та ще назустріч, хапаючись за поручні, просувались незнайомий бортник із усім своїм знаряддям та двоє рибалок. Один все поправляв сітку на плечі. Другий ніс весло, мов спис, а за спиною здоровий берестяний козуб.
На лівий берег Глибочиці перейшло чимало худоби з Житнього торжка, з Гончарів та Кожум'яків. А як підійшли до Оболонської брами ще корови з лівого берега Глибочиці, то весь майдан перед брамою та всі прилеглі вулиці заступили. Громадські пастухи вже давно чекали під самою вежею. Але старший денної залоги не давав наказу відчиняти ворота. Тому і люди нетерпилися, та й худоба в такій тісняві почала дрочитись. Люди підганяли старшого, а він злостився: "Сторожа ще не вернулась!.. Може де половчина вгледіли?.. Що, не терпиться у половецькі пути взутись?.." "Тіпун тобі на язик!" — вилаялась якась дебела молодиця.
— Тобі самій тіпун на язик, молодице! Якщо ти забула шолудивого Боняка-хана, то я його добре пам'ятаю!.. — і старший денної охорони скинув волохату шапку. По всій правій скроні лискучий шрам. А від вуха третина знизу лишилась.
Молодиця тільки рота відкрила, щоб воротареві відповісти. Але з-за оболонських верболозів виїхали три озброєних вершники. І один із них засурмив у волячий ріг "відбій"!
Зразу старший наказав відкрити браму. Тут уся череда й поперла на оболонське пасовище.
Ілько притримав Лиску в завулку, поки головна череда перебігла через ворота.
І лише тоді повів її на пасовище. Тільки там зняв налигач.
Хоча, крім Ілька, на пасовище вигонили корів знайомі хлопці із Торжка і з Кожум'яків, Ілько з ними не лишився грати в цурки. А побіг швидше назад. Треба було виконувати урок материнський. Але не втримався і спустився з мосту. Подивитися, що Пузиреві онуки вловили. На червонім верболозовім прутику у них було лише три верховодки на чотирьох "рибалок".
— Ви, Пузирята, давно прийшли?
— Удосвіта... — шморгнув носом наймолодший.
— Дурні ви і йолопи! Поки сонце високо не звелось, біжіть до ближніх притисків. Де стоять струги із збіжжям чи снопами — там зразу і ви ставайте!
— А чому біля стругів із житом? — спитав старший.
— Бо так мій брат Микита каже! А він геть все знає.
Пузирята щось почали варнякати. Та Ілько не став їх слухати. А поспішив, подерся вгору схилом. І просто чимдуж побіг до садиби. Тільки один раз озирнувся — що там у дідуся? Та дідусь, як і перед тим, розмірено цюкав сокирою по товстенній вербовій колоді.
Вдома на Ілька чекала гарлива* робота. На стіл під самим чільним вікном мати поставила здоровий зелений полив'яний горщик. Там був овес. Поруч стояв теж великий горщик. Але не полив'яний, геть чорний, ніби лощений. Ілько хапав жменю вівса із зеленого горщика, розсипав, вирівнював на вискобленій липовій стільниці. І починав вибирати всяке сміття та уражені цвіллю зернини.
І справді, тільки Ілько з його гострим зором та беручими пальцями міг швидко виконати таку роботу. Чисте зерно Ілько збирав у жменю і засипав до чорного пузатого горщика. Мати, як завжди, щось там клопоталась біля печі, потім вийшла в сіни. Теж там щось порпалась із домашнім начинням.
— Мамо! Я весь ваш урок поробив! Зайшла мати і спитала:
— Вже? Так швидко?
— Подивіться, мамо! Ось усе сміття. Чисте зерня засипав у горщик. Мати взяла жменю вівса з чорного горщика. Піднесла до очей, поворушила пучками зерня. Та тільки хитнула головою.
— Ну й швидко ти, синку! — і понесла горщик до печі. Відхилила важку заслонку і поставила горщик із вівсом до гарячої печі. Адже овес треба прожарювати. Бо інакше і кисіль, і каша з вівса гірчитимуть.
— Молодець, синку! Візьми собі скибку хліба та огірок. І піди до діда та позбирай тріски. На розпал добрі — сухі і легкі. А потім гуляй. Тільки не забарись Лиску з череди зайняти. Поглядай на сонце!
Ілько закинув за спину легкий кошіль, плетений із соснової найтоншої щіпки, і поспішив до дідуся. І хліб, і огірок сховав за пазуху.
Наче на крилах понісся по вулиці, по схилу і став перед дідом. З розгону ледь не заточився і не впав.
— Дідусю! Я до вас!
— Милості просимо, дорогий онучку! — дід спинився, поклав сокиру на верх колоди і, крекчучи, випростався. — Ух, як же воно важко старим бути!.. Але, що поробиш, треба жити, поки твій час не прийде!.. — Ілько стояв перед дідусем, не знімаючи кошеля, і чекав чи не скаже дідусь ще якісь свої старечі жалі. Але дідусь замовк, подивився уважно на малого.
— Ти щось хотів спитати, онучку?
— Ага! Чого ви довбанку з верби робите? От якби з дуба зробити! Він всіх дерев міцніший!
— Все так, моя дитино. Дуб найміцніший, але й найважчий. І довбанка з нього буде найміцніша, але важча за будь-яке дерево.
— Так Микита у нас богатир! Він з найважчою довбанкою вправиться!
— Е ні, онучку! Для всього потрібна міра. Довбанка має бути легкою і повороткою. І верба — чи не найкраще для такого діла дерево. Бо вербова деревина вистояна — легка, м'яка. Добре ріжеться і тешеться. Верба найкраще сохне — дуже-дуже зрідка пускає тріщину. Саме для човника-довбанки така деревина найкраща.
— Дідусю! Якщо вона м'яка, то вона швидко намокне!
— Молодець, онучку! Казанок у тебе варить! Щоб вона не розмокла, ми її просмолимо. Тоді їй ніяка вода не страшна... Пам'ятай онучку, всяке дерево має якусь свою особливу користь... От добра, вистояна верба...
— Як наша?
— Ну наша не добра. Вона найкраща!.. То я кажу: добра верба придатна для ночов, для клепки на невеликі барильця, для лопати на хліб, на теплі бортні колоди...
— А дуб?
— Ну, дуб, мій любий онучку, то цар-дерево! Наймогутніше дерево! Всі незгоди витримає! Правда, тільки як вже досить добре виросте! От на яке інше дерево, наприклад, гусінь насиплеться, обжере все листя — і дереву кінець! А на добрий дуб нехай тієї гусені чи сарани-прузів налетить і об'їсть дерево до чорних гілок. Чорне гілля, як вогнем обпалило!.. Коли дивишся — за місяць нове листячко розпускається! Отакої!.. Ну, звичайно, човни з дуба роблять. Тільки не рибальські однодеревки на одного чоловіка. Бойові човни майструють! По чотири десятки душ можуть у човні плисти...
— Дідусю, дідусю! Ви їх бачили?
— Не тільки бачив, а й виталював...
— Як то, як?!
— Ось як! Знаходили старезний-престарезний дуб. Що був справжній велетень!.. — Дідусь забув, що в нього поперек ломить і суглоби в руках викручує. Щосили розкинув руки — показав, який той дуб товстенний. — Рубали взимку перед колядою.
— Чому?
— Бо в той час у дереві найменше вологи. Від того в цю пору воно найлегше. Як дерево легке, воно при падінні всередині не вередиться. Та й скотині легше на волокуші тягти до річки. Як скресала крига, то збивали плоти і приганяли до Києва, на почайницькі заводі. їх витягали на берег. Опікурювали. Торці вапном чи глеєм мастили — щоб рівніше дерево сохло, щоб тріщини не розходились. Не менше двох років дерево сохло, доходило. Тоді його розколювали на дві рівні частини. Обтесували, випалювали і видовбували, видовбували і знов випалювали. Поки не виходив човен-дубас. Він найкраще придатний до бою на річці. І для торгівлі дорогими товарами. А на морі він не придатний. Для моря треба у човні, всередині, для міцності великі опруги ставити. І боки дошками нарощувати... Але то вже зовсім інша історія...
— ДідусюІ Розкажіть!..
— Іншим разом. Ми з тобою побалакали, відпочили. Тепер нумо до праці. Треба, дитино, на обід заробити...
Дідусь, крекчучи, потягся до сокири. Попробував пучками пальців — чи гостра. Лишився задоволений, весело посміхнувся. І знов заходився цюкати по дзвінкій сухій колоді. Ілько взявся до трісок. Наповнив ними козуб. Та більша частина не помістилась, і він їх склав великою купою.
Коли тут раптом почувся лемент. Ілько обернувся до річки і побачив — уздовж берега біжить другий Пузирів онук. В зубах тримає уламок вудлиська. Обома руками притискає до грудей добру рибину. Чи то головань, чи то великий язь? Під сонцем луска наче сріблом сяє!.. Ні, таки язь! Бо черевні плавці мов малиновим соком помальовані. "Диви, — подумав Ілько, — такого язя серед білого дня впіймали!"
За першим бігуном гнався старший онук. Ось-ось схопить утікача за сорочку. За старшим біжить найменший і репетує, наче порося на торжку. Оддалік підтюпцем котився третій Пузирів онук. З двома вудочками і двома вербовими куканами. На обох лозинах повно дрібних рибок. Ілько кинувся їм навперейми.
— Стійте, стійте! Бо я вас! — і почав розв'язувати налигач з пояса. Певно, що це подіяло на сусідських хлопчиків сильніше за Ількові
слова. Бо ж Іванко не втримався і розповів хлопцям про бійку біля притисків на Почайні. Пузиреві онуки спинились.
— Чого рейвах?! Ану, вишкрябок, кажи! — Ілько до найменшого.
— Ми пішли... до притисків, — розмазував соплі по щоках наймолодший Пузирів онук, — а там струг із житніми снопами...
— Бреше він! То обмолочені кулі, щоб хату крити, — пояснив третій онук.
Другий же онук відсапувався, не випускаючи із зубів поламаного вудлиська. Рибу притискав до брудної сорочки наче золотий скарб.
— Зразу, як стали коло того струга, почало клювати. Одної силки стало мало. Я пішов у кущі виламати ще одну. Коли чую — малий репетує! Ну, він завжди у нас скиглить! То я й не поспішав. А йому бач, язь оттакенний на гачок попався!..
— Язь... вистрибнув... і вудочку... вирвав!..
— А він, — третій онук показав пальцем на другого, — кинувся у воду і схопив язя! От!!!
— Я-а-зь мі-ій!!! — заверещав найменший.
— Ні!— крізь зуби замукав другий брат.
— Куди з рибою тікав? — гостро спитав Ілько.
Втікач розціпив зуби, і поламане вудлисько випало на пісок.
— Додому, — зиркаючи з-під лоба прогунявив другий.
— Нехай віддасть!!! — заволав найменший. — Я сам понесу!!!
— Куди ти понесеш язя? — і його спитав Ілько.
— До-о-до-о-о-му!!! — заволав найменший.
— Ану подай мені оте вудлисько! — показав Ілько на поламане вудлисько біля ніг другого брата. Малий слухняно підняв лозину Ількові.
— А ти, — Ілько упритул підступив до хлопця з рибою, — тримай свого язя за зябра і попусти.
Коли той опустив здорового червоноперого язя, Ілько протнув уламком вудлиська крізь зябра.
— Ти бери за цей кінець, а ти за той! І несіть додому!!!
— Ай справді, — почухав потилицю старший. — Вони ж обоє його вловили...
І всі Пузиреві онуки побігли підтюпцем додому. Ілько ж повернувся до дідуся.
— Дідусю! Ви без мене не йдіть! Я ось Лиску заберу з череди...
— Добре, добре, — проказав дідусь і продовжував розмірено цюкати сокирою уздовж колоди.
Ілько бігцем піднявся нагору, далі по вичовганих плахах глибочицького мосту. Веселе серпневе сонце добре напекло дерево. І воно так приємно зігрівало босі ноги хлопчика. Коротка тінь стрибала попереду Ілька. І показувала майже на північ. Туди, за високі рудуваті урвища Щекавиці, за блакитно-смарагдові схили і яри Юрковиці. Там праворуч ідуть широченні пасовища і чагарі Оболоні. Там, десь за чагарями, підступна й глибока, хоч і неширока річечка Ситомля. Дідусь розповідав Ількові, що, коли дідусеві батьки були дітьми, там без числа потопилося печенігів. Коли їх орду розбили під Києвом, то вони тікали геть. Кинулися через Ситомлю, а там їм — гаплик! Потопились, як цуцики...
Ілько дивився на свою коротку тінь і міркував: якщо тінь посунеться праворуч пальців на три — настане полудень! Час Лиску займати з череди, а пастухам обідати. Пастухів шестеро. Двоє пастухів верхи. Четверо піші з добрими псами. Відколи прорвався до Києва із диких степів половецький хан Боняк, пастухи тепер завжди при зброї. І в кожного або волячий ріг, або берестяна велика дудка. Якщо половці знов нападуть на передмістя Києва, то хоч один із пастухів устигне засурмити тривогу!
Отож, як настає обід, то чередники приганяють корів до тирла. Тирло — ліворуч, трохи вище від брами. З-під Юрковиці джерела витікають і наповнюють водою дубові колоди. І там є велетенський явір. Під ним пастухи в обід відпочивають. Одні люди приходять на тирло з дійницями і там корови доять. Інші, як оце Ілько, забирають скотину додому.
Коли Ілько вискочив за Оболонську браму, то череда саме наблизилась до тирла. Крім Ілька, за браму ще багато людей вийшло. Хто тільки з налигачем, хто з дійницею. У першому ряду череди йшла їхня руда Лиска. Ілько перший залигав корову і вивів її через браму.
Хоча хлопчик просив дідуся зачекати його, та старенький поволі піднімався вже по схилу на дорогу. За спиною кошіль з трісками. А в правиці коробку ніс із теслярським приладдям. Малий тоді замотав налигач на роги Лисці і злегка штурхнув її в стегно.
— Ану, пішла додому! — Він навіть не озирнувся, знав, що Лиска тепер вже сама дійде до подвір'я. Підбіг до дідуся і взяв у нього коробку.
— От ти в мене добрий помічник!.. Тільки не поспішай онучку, бо в мене геть дихання збивається... — Вони вийшли на рівне. Дідусь хвилю постояв, віддихуючись і споглядаючи з-під руки, як Лиска вже підходить до їхнього двору.
— Хотів тебе спитати, онучку, а чи ти побив п'ятьох хлопців біля попівської садиби?
— Та то брешуть, дідусю! Тільки двом дав прочухана. Я його вузлом у вухо поцілив — він і гепнувся додолу. Я тоді зразу другого!..
— А якби ти вузлом в око влучив? Ти щось думав? Га? Скалічив би хлопця!.. Це одне. А хто віру за каліцтво платив би ? Ти?
— Я... я... не подумав. Бо вони Іванка вдарили...
— Якщо по правді, то це добре, що ти за друга заступився. Але іншим разом метикуй, куди і як бити!.. Ну що самотужки навчився вірьовкою битись — молодець! Такий бій і не всякий княжий отрок опанує!.. — Дід покуйовдив малому пелехату голову.
— Ви батьку не скажете?
— Дитинко, як біди не сталось, як не прийшли батьки позиватися, то чого веремію розводити? Ми погомоніли між собою, порадилися. Та й скінчили на тому ряд рядити!
Поки матінка доїла Лиску, малий і дід помились біля колоди, утерлися вишиваним рушником та й посідали до столу. Мати за стіл не сідала — сказала, що потім поїсть. Зараз у неї свої клопоти. Батько на обід не прийшов — був у найдальшім кінці Подолу. Робив якомусь купцю дашок над ворітьми. Сказав уранці, коли йшов, щоб його не чекали обідати, бо роботи на весь день. Сестри, Катерина та Марія, теж не прийшли на обід — скубли вовну одній багатій купчисі десь на Копировім кінці. Старші брати — Микита та Михайло — ті, взагалі, були поза містом. Мати всипала Ількові та дідусеві глибоку миску густої бобової юшки, поклала по добрій скибці черствого хліба та поставила глечик із кисляком.
— Синку, візьми оті зелені кухлики з мисника. Як поїсте, то щоб добре їх вимив та поставив знову у мисник.
— А миску теж помити?
— Миску не чіпай, то вже жіноча справа.
Ілько почав похапцем сьорбати гарячу бобову юшку та гризти черствий хліб.
— Дитино! — зауважив дідусь, — не хлебчи, як порося. Куди поспішаєш?
— Та ж Лиску треба до череди відвести!..
— Авжеж... Кортить там із хлопцями погуртуватися? Твій друзяка Іванко чекає?
— Та ні, дідусю! Іванко з батьком до Треполя по зерно попливли. Там, кажуть, у вільних смердів добрий урожай пшениці. Але їм немає як вибратись до Києва, на Торжище. От Іванків батько і поспішив туди, щоб скупити у них збіжжя.
— То старий привчає Іванка до торгової справи?
— Ага! Іванко добре рахує. А з Покрови, як скінчиться робота на Михайлівській церкві, батько віддасть Іванка в науку до княжого каменяра.
— Чому до каменяра? До якого каменяра?
— Того, що мурує для князя Михайлівську церкву.
— Щось, онучку, не второпаю — книжну науку знають попи, дяки та ченці...
— Дідусю, ну як ви не розумієте — попи та ченці знають письмо і читання! А той каменяр геть все вміє обрахувати і записати! Він може навіть обрахувати, яка буде лихва із грошей чи із зерна, чи із солі чи за півроку, чи за рік!.. От як! Тому батько віддає Іванка в науку до знаменитого каменяра. Щоб Іванко вмів усе, що потрібно в торговій справі. Щоб Іванко навчився торгові справи краще за батька вести. Щоб їх ніхто не обдурив! Бо батько казав Іванкові, що його багато разів дурили, бо він у великій лічбі та підрахунку лихви плутається. Бо він неписьменний. Тільки вміє своє ім'я надряпати.
— Що правда, то правда — неписьменний... Але великий хитрун і прониза... І письменного, де йому треба, обскаче...
— Дідусю! А в теслярській справі грамота пособляє чи ні?
Дідусь підняв вказівного пальця лівиці, мов кажучи: "Зачекай!", зачерпнув повну ложку бобів і почав їх довго пережовувати рештками своїх зубів. Зрештою, покінчив з бобами і підставив кухоль зелений, полив'яний, щоб Ілько налив з глека кисляку. Зробив неквапно кілька ковтків і вирік:
— Якщо хочеш бути просто теслею, просто хорошим робітником, то й без грамоти можеш обійтись. Але все ж краще з грамотою дружити. Але якщо ти збираєшся стати мостовиком чи навіть (!) городником, то не може такого бути, щоб добре, добре (!) грамоти не знав! Городник — то великий чоловік! І сокирою повинен уміти, і пером борзо вправлятись, і людей до праці гуртувати. То такі, дитино, клопоти величезні, що там потрібна голова світла та з доброю освітою!
— Яку князя?
— Ну, дитино, князь може бути і без голови. Та за нього все бояри і дружина зроблять. А городник повинен мати голову, що і за бояр думає, і за робітних людей!
— Чому?!
— Бо, дитино, від городника залежить безпека міста. В його руках захист від ворогів — стіни-заборола, вежі, брами, таємні патерни, водотоки і вулиці зручні і безпечні!
Тут з'явилась матінка і зауважила з усмішкою.
— Ото розвели віче що старе, що мале! Ану киш надвір, бо мені треба борошно сіяти.
Поки Ілько мив біля колоди кухлі та ставив їх на мисник, дід щось у сінях порпався.
Як Ілько виводив із хліва Лиску, то дід вже стояв на порозі істобки. В одній руці коробка з нарядом теслярським, у другій — пузатий вузькогорлий глек, а за спиною — берестяний козуб.
— Дідусю, дайте я вам підсоблю.
— Ти краще скоріш віджени Лиску та вертайся до човна — будемо його парити.
— Добре! Я швиденько!
І потяг Ілько свою руду Лиску по курній дорозі, через дзвінкий міст, кривими подільськими завулками, через присадкувату, з двома вежами, Оболонську браму на саме тирло. А що там вже зібралось багато худоби, то Ілько спокійно лишив корову — і мерщій до дідуся.
Старий посередині широкої колоди розкладав жевріючі вуглини. В одній руці тримав тліючий трут, підносив до нього шматок легкого березового вугілля. Щосили дмухав. А коли вугіль починав жевріти, клав на колоду!
— Дідусю! Давайте я подмухаю!
— Ти візьми тріски і рівненько повкладай їх на вуглини. Та рівненько-рівненько, щоб зробилася вогняна вервечка.
І за якийсь час уздовж усієї колоди пішов вогонь. Заклубочився дим. Спочатку білий, густий, а далі блакитний і прозорий.
— Онучку тепер збігай та набери води.
— З колоди? Чи з Глибочиці?
— Аби мокра. Принеси і ось тут постав.
Як Ілько приніс воду, то побачив, що дідусь неквапно, але не спиняючись обходить кругами палаючу колоду. І підгортає березовим держаком тесла жарини. Ілько пішов за ним.
— Оце дивись, онучку, та запам'ятовуй. Треба уважно дивитися, щоб вогонь не наблизився дуже до боків. Як не додивишся: прогорить бік — човнові гаплик! Вся робота і дерево — собаці під хвоста! Одні збитки! Тому краще мати запас на товщину. А тоді вже зняти зайве теслом.
Ще час від часу, теж не спиняючися, старий мацав гладенько обтесані боки колоди.
— Дідусю! Я вас давно хочу спитати...
— То питай.
— Чого у вас сокира якась ніби ряба? Ніби вона поіржавіла, а потім її добре піском потерли. Та сліди від іржі залишились...
— Е-е-е! Онучку! То щоб ти знав — це найкраща теслярська сокира на Подолі... Та й у княжих робітних людей ні в кого немає... У ній ковальська таємниця. Бо спорядив її для мене славетний коваль Людовина. Ні, якщо по правді, то він був не просто коваль, а зброяр-мечник. А вище за мечника у ковалів нікого немає. Він такі мечі кував! Тим мечем можна було і шовкову хустку на льоту розсікти, і половецьку шаблю перерубати! Як зараз мечі роблять? Беруть три смуги — одну залізну, дві сталеві. Розжарюють до білого в горні, а тоді куванням зварюють в одну полоску. Якби меч був із чистої сталі, він був би гострий, але крихкий. Від сильного удару, особливо на морозі, міг би розлетітись на друзки. А так м'яке, в'язке залізо сталь тримає на собі. А тоді, як я ще був зовсім молодим, які мечі кували наші ковалі! Брали три смуги заліза і чотири смуги сталі. Коваль їх збивав, зварював в один міцний зварок — полосу. Потім зварок знов розпікали до м'якого, скручували, поки м'який, як ото скручують липву із липового лубу. Від того перемішувалися шари твердої, крихкої сталі і м'якого, в'язкого заліза. Той круглий, кручений стрижень проковував вкотре. І виходила пласка смуга. І з отаких кількох смуг кручених виконували основу меча. А тоді вже на нього приварювали сталеві полоси. І от такому мечу ніякий інший меч не страшний. У покійного воєводи Яна Вишенського був меч, викутий ковалем Людовиною. Як воєводу Яна ото поховали в Печерах, то меч Янів на гробовець йому поклали. Воєводі спорядив меча, а мені сокиру. Та непросту. Він узяв, по-старому зварену зі смуг полосу і зварив її із простою залізною полосою. Тільки як хитро — у мечах сталь приварена на залізну основу, а в моїй сокирі сталеве вістря всередині, а м'яке залізо згори. Сталеве лезо крушить всяку деревину. Залізна оболонка береже від зламу!
— Оце так сокираї
— Як я відійду, вона тобі дістанеться.
— Хіба так можна? Старший у нас батько, потім Микита, потім Михайло. А я найменший. Мені від вас спадку не належить.
— То якби ми були князі чи бояри, то ми б отак порядок тримали. У нас повинно йти не лише від старшинства, а й від здорового глузду. Бо от Микита добре навчений теслювати. І я його вчив, і твій батько. Але він теслею не буде. Він хліб хитрістю шукає та... ще всякі пригоди...
— А Михайло?
— І Михайло ніколи не буде таким вправним теслярем, як я. Чому я йому маю лишати сокиру?.. Та ще він із волхвами та відунами водиться. Не по-християнському це... От ти моя надія — тобі й сокира.
— А батько?..
— У твого батька добрі дві сокири. Не рівня, звичайно, цій сокирі. Але кращі, ніж в інших древодельців. Та досить балакати, збігай принеси води...
Як Ілько приніс воду, дідусь почав обережно поливати вогонь на колоді.
— Дивись, онучку. Заливай вогонь так, щоб на цілу деревину вода не пролилась. Бо навіть верба суха може пожолобитися. Зрозумів?
І вони з кількох разів згасили водою полум'я і жар. І від колоди підіймалася пара з присмаком гіркого вербового диму.
Як пара і дим розвіялись, дідусь став до колоди з теслом. І заходився, як ото мотиками землю копають, видобувати обгорілу і розпарену деревину.
— Дідусю! Можна я? А ви поки відпочиньте...
Ілько вхопився обома руками за березовий держак та й почав довбати м'яку, обгорілу і розпарену деревину. Махав теслом щосили, і скоро в нього збилось дихання.
— Е ні, онучку! Ти думаєш, що я так легенько підсікаю деревину, що я вже старий і слабий.
— Ага...
— Спасибі, онучку, що не брешеш дідові! То правда, що я ледь-ледь чапаю. Але не тому я не дуже розмахую теслом, що слабий... Теслом таку деревину, розпарену, м'яку, виймають, як ложкою кашу. Придивляйся і роби так, як я роблю...
І дідусь перейняв у малого тесло і знов неквапно почав довбати розпарене дерево. Потім ще кілька разів'старий віддавав малому тесло. Ілько намагався робити точнісінько так, як то робив дідусь. А старий уважно приглядався до Ількових рухів і підказував, як краще врізати лезом у колоду.
Та сонце, гаряче серпневе сонце, невпинно котилось до обрію. За палаци, храми, заборола та вежі Гори. І коли блакитна тінь від високої Хоревиці впала на Стефанів двір, Ілько схаменувся і помчав своєю звичною дорогою до Оболонської брами. І, як завжди, встиг своєчасно зустріти свою руду Лиску.
Той чередник, що йшов попереду худоби, зауважив Ількові.
— А знаєш, ваша корова, як чути, що біля церкви б'ють у било до молитви, зразу у перший ряд стає. Ну просто вчена корова!..
На вечерю зібралися всі, хто був у граді. Від усіх по-різному пахло. В Ілька був нюх тонший, ніж у матері і дівчат. А відомо ж усім — жінки кращі носи мають. Він міг навіть сказати, коли стояли люди і від них пахло рибою смаженою, на якій олії її смажили — на конопляній, на лляній чи на деревній, а чи й на маковій! Від матінки пахло молочним коров'ячим духом і димом вербового хмизу. Від дідуся — гірким вербовим димом. А від дівчат несло овечим лоєм. Бо як не одмивалися вони глиною і золою, а запах жирної вовни в'ївся їм у волосся, шкіру й одяг.
Допиваючи великий кухоль грушевого квасу, батько сказав дідусеві:
— Кличе мене кожум'яка Карпо. Йому книжники з Гори замовили доброї телятини. Він уже у них і задаток узяв. Бо їм князь замовив ще книги списати для своєї нової церкви. Щоб були книги, казав князь, кращі, ніж у Софії в митрополита. Люди гомонять, ніби він домовився з ігуменом печерським, що той відпустить з монастиря Алімпія. Щоб Алімпій йому і церкву помалював, і книги оздобив. Не знаю, чи то правда, чи ні, а тільки так люди кажуть. Бо хто його второпає, що там у них, на Горі, діється... Отож я й кажу — князь замовив книжникам списати нові книги, а "телятини" зі своєї комори і листа жодного не виділив... Карно й просить йому нову яму обшити. Я ото кілька разів заглядав на притиски — чи немає доброї "смолки". Коли оце йду додому — бачу така добра колода лежить. Свіжа, не ошкурена... Не турбуйтесь, тату, я зразу хазяїну з того, що за ворота одержав, дав задаток... Тепер до діла — Ілько завтра зо мною піде.
— А корову хто віджене і забере? — спитала мати від печі.
— Корову нехай дівчата відженуть. Та й на обід заберуть.
ВІВТОРОК
Тільки дівчата повели Лиску в череду, одразу ж із двору вийшли дідусь, батько та Ілько. Над річкою Киянкою та річкою Глибочицею плавали пасма туману. Туман оповив пеленою міст. І в тій пелені, мов у сивім диму, розчинилися стрункі постаті Катерини та Марії та велика пляма їхньої бе/ірастої Лиски. Тільки чулося гупання ратиць по колодах мосту.
З високого небосхилу тільки-но зникли останні зірки. І небо було бліде, бо не встигло ще набратись дзвінкої денної блакиті.
Через туман в долині здавалося, що темно-сині верхи Копирового кінця, Кудрявця та Щекавиці відірвалися від землі. І ніби кудись підносяться у небо.
Та ось з-за Почайни, з-за Дніпра понеслись угору перші рожеві промені.
Дідусь нараз спинився. Подивився з-під руки на Копирів кінець, на Щекавицю. А там з-за сторожових веж, з-за оборонних стін-городень пливли вгору цими. Спочатку вони зводилися тонкими блакитними цівками, а вгорі розширювались і рожевіли під ранковими променями.
— Господи, який же то красний наш Град!
— Авжеж, тату! Ваша щира правда, — погодився Ільків батько.
Ще якась мить — і сонце ніби роздерло чорно-синій обрій за Дніпром. Залило рожево-золотавим світлом усі східні схили Копирового кінця, Кудрявця і Щекавиці. І стрімке урвище гори Хоревиці над ними, над їхньою хатою.
— Добрий буде день, — прокашлявся дідусь. — Наче ноги відпустило. Сьогодні не крутило в суглобах, то й не прокидався. І ніхто із небіжчиків не приснився.
Ілько хотів спитати в дідуся, що мало статися, якщо хто з небіжчиків присниться. Який у тому знак для живої людини?
Але при батькові про таке не годиться питати. Адже дідусь із батьком говорить, а не з Ільком.
Поки вони спускались до майбутнього човна, туман почав розриватись на окремі пасма.
Тільки над Киянкою-річечкою в Кожум'яцькім яру стояв сивий туман.
На ніч дідусь понакривав верї тесаної та паленої колоди здоровенними листами берести. Тепер він їх знімав і струшував із них росу.
Тим часом батько приніс із Глибочиці повне цебро води.
Розкриту колоду батько уважно оглянув. Вистукав з усіх боків кісточками пальців. І зовні, і зсередини.
— Ще глибше пропалите?
— Та трошки ще пропалю. А далі, як завжди: теслом, долотцями і скобелкою.
— Ну гаразд, тату! Бог вам у поміч!
— Дякую, синку! Ходіть здорові.
Поки вони з дідусем до човна йшли, то не квапились.
А тепер зразу ж чимскоріше почапали по схилу вгору. Там — у вузький завулок. З нього — на вулицю, і ось вони на Житньому торжку. Хоч Житній торжок годиться Подільському торжищу у найменші брати, однак тут все по-справжньому. Замощено майдан колодами, а хідники — плахами. Ну, звичайно, не скрізь вони рівні. Де-де протерті людськими ногами і побиті кінськими копитами. Але ж не гола глина чи пісок.
Через Копирівські ворота сюди на возах-колах прибуває просо, жито та ячмінь. Привозять його в здоровенних глиняних корчагах, у міхах, у солом'яних бодях і в берестяних козубах. Човнами з дніпрових заплав везуть в'язанки найкращого вербового пруття. І велетенські снопи дзвінкого очерету. На широких пласких стругах — копиці пахучого деснянського сіна. Такі здорові, що здається, ніби ті копиці зачеплять обидва береги Глибочиці. Ще на Житній торжок везуть деревне вугілля: дубове, березове, липове. У барилах — дьоготь, смолу і живицю. Це роблять ті поселяни, що живуть по берегах Ірпеня. Старший брат Микита каже, що то хитра річка — Ірпінь. Починається далеченько від Києва, на півдні. Але протікає вгору на північ і впадає у Дніпро вище Вишгорода.
Ще на Житньому торжку виставляли всяку дрібну скотину: кіз, овець, поросят. Птахів продавали. Приносили сюди свій полов і кілька рибалок. Однак головна рибна торгівля — на Торжищі, навпроти Турової божниці.
Бо там рибу розбирають не тільки заможні господарки, а й хазяї заїздів та іногородніх купецьких братств. У заїздах гості та мандрівці з великою охотою замовляють собі рибні страви. Бо всім відомо, як київські кухарі готують рибу.
На Житньому торжку і комори є. Рублені, але на палях. Кажуть, що давно вже вода навіть у повінь сюди не доходила. Але краще остерегтись і забезпечитись, ніж від повені втратити добро. Вода не гірше воню лютує і все нищить. Хто-хто, а мешканці Подолу це не один раз на собі відчули.
Хоч вівторок і не базарний день, але в стольнім граді Києві і у вівторок продають та купують. Слуги кількох поважних купців відчиняли крамниці. Хто дрібніший крамар, той розклав свій товар на столах під навісом.
Хто зовсім дрібний торговець — виносив лавку чи великий козуб і на ньому ставив свої речі.
Вже і носії гуртувались біля баби-пиріжечниці. Вона раніше за всіх починала торгувати гарячими пиріжками та хмільною медовою бражкою.
Правда, казали, що там тільки смак і запах меду, але добре в голову вдаряє.
Селяни із близьких сіл не штучний крам доставляли, а тягли на собі кулі та лантухи з вугіллям, короби з конопляним зерням, міхи редьки та буряків і ще всякої городини до споживання. Зовсім бідні приносили хто курку, хто гуску, хто качку.
Тут почулися гучні удари палиці по плахах хідника. Люди на торжищі хто прислухався до тих ударів, а хто продовжував свої розмови.
Але коли на середину Житнього торжка виступив молодик у червоній шапці, гомін майже стих. Це був знаменитий бірич* на ім'я Радко. Він поправив свою червону шапочку, ще раз ударив тричі довгим берлом по колодах майдану Зняв із перев'язі великий волячий ріг і засурмив щосили. А тоді зразу своїм голосом, тільки таким гучним, що в людей у вухах аж залящало, почав об'яву.
— Слухайте всі! Слухайте всі! На вулиці, у провулках не торгувати. Із човнів, із возів не продавати овочі, збіжжя, рибу, птицю та дрібну скотину! Знайте всі — і кияни, і поселяни, і гості Києва: міри воску, зерна та полотна — у церкві в попа Івана. Щоб вас не дурили — приміряйте куповане до міри. Слухайте сюди!!! З княжого двору втік холоп-половчин. Ознака його: на щоці і на чолі навхресні шрами від шаблі. Хто бачив, чув чи знає — докажіть княжому мечнику На Оболоні знайшлася руда строката телиця. Хто знає — нехай сповістить. На Горі вчора боярин Торчин гуляв бенкет. У нього пропав меч! Піхви — малинові, оправа срібна! Слухайте всі! Слухайте всі!...
Бірич Радко знов засурмив у волячий ріг. Знов ударив посохом-берлом у колоди майдану і вдруге почав викрикувати-голосити все спочатку.
— Бач, яке ледащо! На Горі "ліпшії люде" винами-медами впиваються, поки рачки не стануть. А на Житньому торжку украдений меч шукають... Пішли, синку, не барімось, у нас роботи багато.
І вони пішли з Житнього торжка на схід крученими вуличками і провулками. Поминули ліворуч височенну, на п'ять верхів, церкву Миколи. А що її поставили люди, які жили та працювали коло притисків і на притисках, то назвали Миколою Притиським. Що ближче до води, то більше ставало людей. Ну просто як у ярмарковий день! Всі щось несли, тягли, котили через Глибочицьку браму. Та й брама та не дуже висока, лише з одним заломом та двома поверхами заборол. А городень тут не було — лише вал із добрим дубовим стовп'ям. А чого? Того, пояснив Ількові дідусь, що на городні потрібні великі гроші. Але добра повінь понесе їх, як коробки дерев'яні. Стовпи ж, якщо вода порушить їх, легко замінити новими. І захищають вони непогано.
* Бірич — міський глашатай на торгу.
Ось вони, Ілько і батько, поминули останню садибу за високим парканом і опинилися перед Глибочицькою брамою. Почекали, поки пройде цілий гурт носіїв, що тягли якісь паки важкі.
Як вийшли за почайнинський оборонний вал і стовп'я, то побачили, що й угору по течії, і вниз по течії Почайни були міцні, ладно спрацьовані притиски-причали. Дубові та соснові. До них були припнуті товстими линвами широченні і довгі берлини, широкі та пласкі струги, човни-насади з дощатими палубами, високобокі човни-набойни.
Струги — низькобокі, широченні, призначені для простих вантажів і зручні. Ними привозили до Києва всякий вантаж із малих річок. Від деревного вугілля до дров, до каміння дикого і цегли, випаленої у підвладних Києву селах.
Крутобокі набойни придатні до далеких подорожей і по глибоких, і по мілких річках.
Купецькі лодії — високобокі, довгі й широкі. На них вміщався товар з кількох возів-кол. На них навіть коней перевозили!
Грізно застигли в золотавих водах Почайни княжі лодії-насади. Хитрість їх у тому, що згори вони криті дошками. На такій лодії-насаді на верхньому дощатому покритті стояли воїни в бойових обладунках. їхнім панцирям і кольчугам стріли не дуже шкодили. А веслярів добре захищають дошки. З боків самого човна дошки із прорізями для весел-скармами. А згори — настил-палуба.
Стільки стояло біля причалів-притисків і київських, і чужих суден, що не всім вистачило місця. Тому багато суден причалили на тому березі. Там просто на піску стояли благенькі вежки та куріньчики. Там жили холопи — човнярі багатих купців, що прибули згори до Києва.
Вже далі за цим невисоким піщаним островом, порослим хирявими тополями, поодинокими вербами та купками верболозу, синів Дніпро.
У повінь цього острова-перетинки між Почайною та Дніпром і видно не бувало. Все залите блакитною водою. Від Сирецьких пагорбів, по Оболоні, до Чортория і Десни та Долобського озера — все блакитне скло води. Наче половина небесної бані перевернулась і впала до підніжжя смарагдових київських гір.
Над притисками-причалами підводилося кілька високих комор. Всі на стовпах дубових. Рублені з добірного лісу. Ілько одразу це зауважив.
Батько попрямував до найбільшої комори. Між нею і водою на піску лежали липові колоди — заготовки для човнів-довбанок. Тільки допрацюй вогнем і теслом — і човен готовий.
Від комори до оборонного валу зі стовп'ям височіли горою соснові стовбури. Під вранішнім сонцем так і вигравали рудою корою, мов із міді куті. Ілько аж похитав головою від захвату: всі рівні, без жодного сучкаї Неошкурені, необдерті. А такі, як їх сплавили десь із Прип'яті чи Десни. А може, аж із Смоленська. Чув Ілько, що там добрі сосни.
Навколо комори було опасання з поруччям. Двері до самої комори відчинені. Звідтіля чулись голоси. Батько спинився і показав Ількові на гору соснових стовбурів:
— Ось тут загадка теслярська. Знайди потрібну нам сосну. Пам'ятай: кожум'яці потрібні такі дошки, щоб не промокали ні від води, ні від вапняної бовтанки.
І батько піднявся рипучими сходами до комори.
Ілько ж почав поволі обходити навколо цієї гори соснових стовбурів. Майже всі стовбури мали на зрубі світлу деревину. На ній добре розрізнялися річні кільця. Як повчав дідусь, то це була "сухощепа". Деревина в неї легка і м'яка, і живиці в такій сосні найменше. А ось кілька торців виглядали червонуватими, рудими, а один так був геть бурий. Інших не можна було одразу розпізнати, бо торці забруднилися чи глиною, чи намулом. Тож Ілько підняв з піску тріску і почав обчищати деревину. Дідусь учив Ілька, що сосна-"рудка" має вузькі річні кільця і колір у неї темніший за "сухощепу" — жовто-рудий, червоно-жовтий, брунатний майже. У "смолки" — найвужчі кільця, деревина темна, геть насичена живицею, і дуже тверда і важка. Дідусь казав, що "смолку" навіть небезпечно сплавляти по воді. Бо не одразу, а десь посеред шляху може потонути. Тому досвідчені плотогони стовбур "смолки" або прив'язують між двома "сухощепами", або збивають їх разом скобою.
Ількові здалося, що в самім низу, збоку лежали два неошкурених стовбури, схожі на "смолку". Щоб переконатися, чи так воно, хлопчик обійшов з другого боку гору стовбурів. Подивився на сосни з окоренків. Справді, обидві сосни мали темну деревину, дуже вузькі річні кільця. З-під товстенної кори просто спливала живиця. А в глибоких тріщинах темно-брунатної, майже червоної, кори живиця застигла грудками, ніби сіре тісто.
Ілько зрадів, що він розгадав теслярську загадку.
Аж раптом його увагу привернув якийсь рух між стовбурами на самім верху соснових колод. Ілько тоді поставив вузлик із обідом на пісок біля самих стовбурів. І подряпався вгору по болонках. Коли виліз нагору, побачив: між двома стовбурами в щілині б'ються два сірі жуки із довжелезними вусами. Таких жуків та з такими довжелезними вусами Ілько ще ніколи не бачив. Ні на їхньому крихітному городику під кручею, ні в тернових кущах на схилі Хоревиці — ніде нічого подібного не було! Ілько недовго розмірковував — миттєво схопив жуків. Одного — правицею, другого — лівицею. Але від різкого руху колода під ногами в нього здригнулась і зрушила з місця.
Ілько встиг підскочити і стати на другу колоду. Але й вона з гуркотом посунулася вниз.
Ілько, як заєць, перестрибнув на третій стовбур. І той посунувся з гуркотом униз.
Саме в той час у галерею комори вийшли батько та торговець лісом.
А [лько вже перескакував із четвертого стовбура на п'ятий. І п'ятий стовбур загуркотів униз!
Раптом здвигнувся шостий стовбур, на який мить тому перестрибнув Ілько. Ількові ноги підбило знизу, він полетів униз та набік.
Падаючи, він якось неймовірно вигнувся, напружився і приземлився на пісок навпочіпки. Але руками піску не торкнувся. У долонях він затис жуків-вусачів.
Хлопчик навіть не встиг злякатися. Він випростався і подивився вгору.
Троє дорослих: купець, батько та купецький помічник вибаньчились на малого із здивуванням і острахом. А батько Ільків навіть зблід.
Ілько ж не випускав жуків. Йому здалося, що вони риплять. Він підніс їх до вуха. Справді, вони рипіли! Тоді Ілько радісно сповістив дорослим:
— Вони обидва риплять! І цей, і цей! У них отакенні вуса! Вони риплять — ніби в гудок грають!
Торговець лісом схопився за черево і зареготав. Батько на нього здивовано подивився і зауважив:
— Ви не переймайтеся! Я підкочу колоди докупи і кілки заб'ю, щоб вони знову не посунулись.
— Чоловіче! Не беріть собі в голову. Нікуди вони по піску далі не покотяться. А ваш малий мене розвеселив! Щоб отак з колоди на колоду стрибати?! Та я не бачив ні на Десні, ні на Прип'яті, щоб так найкращі плотогони стрибали по колодах! — А тоді до малого. — То ти поліз туди за жуками?
— Ага, господине! Тільки я "смолку" шукав...
— То знайшов?
— Авжеж! Дві "смолки" у вас, господине. Тільки з того боку.
— Он як? А ще яке там є дерево?
— Ну, трохи "рудуватки". Але небагато. Все інше — чиста "сухощепа". Бородатий торговець хмикнув і почав спускатися по сходах униз.
Під його ногами сходинки голосно рипіли. За ним — батько Ільків, а тоді вже — прикажчик купця.
— Ну, малий тесля, показуй, де яка сосна?
Не випускаючи з рук рипучих жуків, Ілько почав називати, де "сухощепа", де "рудуватка". Зрештою, і "смолки" показав.
— Тямущий хлопчик, — вирік купець. — А от довжину ти можеш визначити?
Ілько задумався, схилив голову до плеча і спитав:
— На око?.. Чи кроками?..
— То не можеш? — Ніби з легкою посмішкою спитав торговець.
— Можу. Тільки не звідсіля.
— А звідкіля? — Здивувався власник соснових стовбурів.
— Он звідтіля! — Ілько кивнув головою на сходи до комори.
— То йди туди і звідтіля кажи.
Ілько підскочив до сходів. Став. Примружив праве око, потім ліве око. Не випускаючи жука, рівно простяг руку. І почав нею у повітрі ніби щось відсікати.
— Наша "смолка" завдовжки цілих три сажні. Черевань розчаровано і зневажливо усміхнувся:
— ...Але без половини сажня.
— Ану, Гаврило, міряй! — Наказав торговець своєму помічникові. Той видобув із калити добрий шнур з вузлами, що відміряли лікті.
І почав міряти їхню "смолку". Справді, вийшло майже два з половиною сажні. Хіба, може, двох вершків не вистачило до повної точності.
— Дивний у тебе, чоловіче, хлопчина!
— А вже — диво, що йому ноги не потрощило, й обід лишився цілим! — Ільків батько показав на вузлик із горщиками-двійнятками. Він стояв упритул до першого стовбура.
— Чуєш, чоловіче! — Притримав купець за рукав Ількового батька. — Якщо захочете віддати хлопця в навчання — ведіть до мене. За науку багато не візьму, бо з нього мені вийшов би добрий помічник!..
— Дякую за ласку, пам'ятатиму ваші слова... Ходімо, синку, час ставати до роботи.
Батько відкотив до купи той товстіший стовбур "смолки".
— Ілько, досить дуріти! Викинь тих жуків!
— Тату! Я ось зараз їх сховаю і візьмусь до діла.
— Куди ти їх сховаєш? За пазуху?
— Ні. Он, бачите, очеретина товста? Я їх туди запхаю і чопом із кори закрию.
— Ну, добре, ховай. Та швидко!
Ілько спритно і швидко впорався із жуками. Закрив їх у товстеннім колінці очеретини. Та запхав її за пояс.
Батько почав сокирою надрубувати кору на стовбурі. Далі заганяв у надруб широкий дубовий клин. І вже по ньому гатив киянкою — замашним і важким дерев'яним молотком.
З тріском і рипінням відвалювалися пласти темно-рудої кори, і тоді виблискувала на сонці жовтогаряча деревина стовбура. Ілько вичікував мить, коли батько не розмахував сокирою та киянкою, і відтягав набік великі шмати кори.
Дві довгі смуги так рівнесенько відділилися, що були, ніби дошки із соснової кори. Ілько одразу відклав їх окремо. Вирішив, що одну смугу віддасть брату Микиті на поплавці до сітки. З другої виріже собі лодію-насад: і прорізі-кочети, звані скармами, і щоглу, і вітрило з тонкої берести. І два кермові весла: одне на носі, друге — на кормі. Ще під Хоревицею, тільки із північної сторони, накопає синього клею. Виліпить із нього воїнів...
— Ільку! Що стоїш? Збирай кору!
Ілько схаменувся і почав відносити кору під хирявий кущик верболозу, що з якоїсь дивини тут, на чистім піску, проріс.
Батько тим часом почав вигрібати широкою кописткою пісок з-під колоди. І поволі колода опустилась у цю заглибину.
Як ошкурена колода міцно лягла в пісок, батько випростався, зняв шапку і втер довгим рукавом сорочки рясний піт із чола і з шиї. Зиркнув у бік Ілька і кивнув головою: "Все робиш так, як треба!"
Потім тесля обійшов стовбур навколо. Поторсав ногою — чи добре лежить дерево, чи не колишеться. І лишився задоволений зробленою справою.
Далі він розпустив рукави сорочки і знову їх ретельно закасав. Перемотав пояс. Підтяг халяви чобіт. Постояв якусь мить, чи то прислухаючись до чогось, чи то приміряючись. А тоді швидко взяв сокиру і з трьох чітких ударів надрубав щілину по торцю окоренка. Відклав сокиру. З козуба витяг дубовий клинець, добре обпалений і відполірований. Вставив його у надріз і вдарив киянкою. Але щось не пішло. Тоді вийняв із козуба залізний клин. Обережно вбив киянкою дубовий клин і встромив залізний. А по ньому вже щосили гатив залізним молотом. Небавом від клина пішла тріщина. Як вона добре розширилась далі по стовбуру, батько туди вгатив другий клин і почав його забивати все глибше й глибше! Тріщина розширилась і поповзла далі по лискучому золотавому стовбуру. Батько вийняв перший клин і встромив його попереду другого клина.
Сонце швидко підіймалось і починало пекти. Розпечена живиця наче хвилями наповнювала повітря запахом ніби ладану. Батько на мить спинився та обернувся до Ілька:
— Синку! Поки сонце геть не розтопило живицю, повиколупуй її із щілин та скатай у колобок.
— А в що загорнути живицю?
— Подивись, там є трохи берести. Візьми шматок, загорни і зав'яжи.
Ілько знайшов міцну тріску і нею виколупав розм'якшену живицю, склав у бересту. А бересту перев'язав смужкою кори, яку він здер із прута верболозу.
А батько все бив і бив по клинцях. Тріщина з рипінням і потріскуванням розширялась і посувалась по стовбуру. І враз Ілько почув, як рипнуло дерево раз, другий, третій. Але хоч і рипіла соснова колода, та поки що не піддавалась. Бо це "смолка", а не "сухощепа". Кілька разів батько спинявся. Знімав шапку, струшував з неї рясні краплі поту. Та врешті-решт, після одного потужного удару молота деревина голосно зарипіла і розсілась на дві рівні частини.
Батько склав докупи клинці і поклав до них молот і киянку.
Одну половину соснової колоди батько відсунув на пару кроків.
— Принеси з козуба кілки!
Кілки, довжиною, може, ліктів із півтора, були добре заточені і відполіровані, як і клини для розпускання колод.
Тими кілками батько закріпив колоду на одному місці. І заходився вже від неї відщеплювати дошки. Кожна товщиною із Ількових пальців чотири. А, може, трохи менше.
Поки батько трудився над колодою, а Ілько займався корою та живицею, берег Почайни ожив. Ілько краєм ока бачив, як знизу, від гирла Почайни, під вітрилом зайшла велика крутобока лодія-набойна. Набойна без роботи веслярів, тільки під одним ледь напнутим вітрилом сунеться проти течії. А в самій набойні люди стоять і з ними кінь стоїть! Ось причалила-притислась набойна до нового притиску. Зразу її припнули линвами до притиску. Вискочило кілька чоловіків і спустили з притиску широкий дощатий пліт до лодії. Щось вони загукали і руками замахали до людей у набойні. Звідтіль полетіли на поміст линви. Зразу ж перші за них потягли.
— Тату, дивіться, он із набойни коня тягнуть! Батько опустив молота і зиркнув з-під руки.
— Проти сонця погано видно... Якоїсь темної масті той кінь. Може, вороний. Може, темно-гнідий...
— Тату, чого його линвами вгору на притиск тягнуть та ще й підштовхують?!
— Бо кінь не годен на крутий схил піднятись. У нього задні ноги важчі. Коли він іде вгору, то вони його назад тягнуть. А як стрімко вгору би пішов, то важкий круп і стегна перекинули його вниз! От! Якби коні могли вгору по київських валах видертися, то Києва вже і не було 6!...
— Як то так?!
— А так, синку! Бо в оту сатанинську п'ятницю чотирнадцять років тому, як чума, впав на нас хан Боняк. Пес половецький, шолудивий! Села на піску від Дніпра попалив! Людей порубав! Інших у рабство забрав. Печери святі обдер. Монастир тюпалив. Братію порубав. Добігли його пси під вали самого нашого Стовп'я. Але не змогли його криваві вершники видертись на вал!!! Слава Богу, що не дав він свині роги, а коневі — лазити по валах... Диви, вже де сонце! Ходімо обідати.
Ілько прихопив вузлик із наїдком, і вони пішли у затінок, якраз під комору торгівця лісом. Сіли на піску просто і прихилилися до товстенної палі, що підпирала комору.
Батько витяг із полотняного вузлика горщики-двійнята. Вони так вправно виліплені, що кожен для окремої їжі. А ручка в них одна, щоб було зручно нести. В одному горщику — густа пшоняна каша. Щедро помащена густою конопляною олією. У другому горщику — кисляк. Пісний. Але в спекотну погоду дуже смакує і вгамовує спрагу. Ще у вузлик мати поклала рум'яний корж. І редьку білу, і зелені огірочки. Батько витяг із піхв ножа, що завжди висів у нього на поясі, і вправними рухами зрізав зелену пуп'янисту шкірку. І запах пішов від огірочків такої свіжості, що Ілько аж носом потяг від вдоволення. Батько розрізав огірочки, поклав на полотно. Дістав із калити малесеньку коробочку, плетену із соснових корінців. Відкрив її і посипав з неї огірочки дрібною сірою сіллю. Бо в Києві були тоді такі часи, що найдорожчим товаром стала сіль.
Батько потер половинки. Одну собі, другу — Ількові. їжа з огірків ніяка, а от задоволення справжнє. Редьку теж враз упорали з великою охотою, прикурюючи по шматочку коржа. І запили все кисляком.
Тим часом і в заплаві Почайни, де споряджали нові човни, і на тому березі іногородні холопи-веслярі та подільська голота заходились обідати.
Купець із прикажчиком спустились униз — ішли обідати до себе в садибу за сторожовою вежею. Правда, торговець деревом не втримався і спинився, щоб оглянути батькову роботу. Уважно оглянув все і наставив пальця на свого прикажчика:
— Бачиш, який порядок? Усі знаряддя — в козубі. Кора, до скіпочки, в купу складена. Бо це майстер, вільний чоловік. А холопу байдуже. Він, як свиня, навколо себе смітить. Тому над холопом треба завжди батога тримати і пильнувати його працю! Зрозумів? Запам'ятав?
А його прикажчик тільки головою кивав та пригинався в поклоні. І вони обоє попрямували до брами глибочицької. Купець виставив уперед бороду і черево. Прикажчик — півкроку позаду. Витяг уперед шию і вивернув голову, немов хотів зазирнути в очі хазяїну.
— Синку! Я трохи покуняю. Ти піди та помий горщики й ложки он з водотоку, що з-під валу вливається в Почайну. Там вода джерельна.
І батько насунув на очі шапку та враз заснув. Ілько побрів по розпеченому брудному піску до водотоку. На тім березі Почайни холопи-веслярі іногородні не тільки юшку сьорбали з великого казана, а й бражку пригубили. Бо хтось із них у кугички свистів, хтось палицею по сковороді вибивав, а хтось і пісню загорлав.
До водотоку з другого боку підійшов літній чоловік набрати води в неполив'яний пузатий глек.
— І ото по такій спекоті ще й пісні співати! Гуляє голота!
— Так, господине, — чемно погодився Ілько. — їм же немає чого робити: своїх хазяїв-купців чекають...
— Молодець, хлопчику! Яко дорослий розважаєш. Але ось тільки на Торжищі домовляться про ціну з іншими купцями, то буде холопам роботи. І зерно принести з торжища, і на струги повантажити. А там будуть проти течії гребти, що хребти їм тріщатимуть. Жили собі пообривають, поки збіжжя до Риги та Смоленська доставлять. Пекельна робота — гребти проти течії!
—Так, господине, — чемно погодився Ілько і продовжував відмивати горщики.
А чоловік поставив собі на плече здоровенного пузатого глека та й пішов до гурту веслярів, що сиділи біля вогнища нижче по течії Початій.
Як повернувся Ілько з чистим посудом до затінку під коморою, то батько спитав його, наче й не дрімав:
— Бачив, який водогін справний? А помітив, що три дірки зроблені і закриті чопами? І що всі дірки різні? І чіп, як відкрив, то не треба в руці тримати. Бо чіп на мотузці висить.
— Ага, тату! Хтось добре все придумав!
— Не хтось, синку! То наш дідусь спорядив усе сам! Якби не було цього водогону, то не було б ні тебе, ні мене.
— Чому?!
— А тому, що колись і наш дід був молодим, гарним і веселим парубком. Добрий був проноза і заводіяка. Я сам чув, як дуже старі люди про ті далекі часи згадували. Все наш дідусь тоді влаштовував якісь забави з гульбою, ігрищами, боротьбою та й бійками. Траплялось!.. На всю Па-синчу Бесіду навіть славився!...
— То дідусь наш не завжди під Хоревицею жив?
— Та ні, жив у самім тому краю Подолу, за Ручаєм, за Пасинчою Бесідою. Отам і влаштовував з хлопцями ігрища та гульбища. І люди не йняли віри, що він буде добрим хазяїном. Бо йому вже давно був час одружуватися, а він все гуляв і гуляв...
— Як наш Микита? — вихопився Ілько.
—Синку, ти ще малий, щоб до когось мірку міряти... Ти краще слухай! І сталося так, що уподобав він собі одну красну дівку, тобто нашу покійну бабусю, царство їй небесне! І дуже хотів її взяти собі за жінку. Та її батько — значить, мій дід — сказав нашому дідові, що він віддасть свою дочку за нашого дідуся, якщо той доведе, що справді може добре працювати, а не лише влаштовувати веремії. Тоді наш дід попрохав своїх друзів допомогти йому. Вони всі скинулись і купили найкращі дубові колоди. Вистояні, висушені.
А далі наш дід від Великодня до Покрови розколював, випалював, видобував і підганяв колоди, щоб вийшли добрі рури для водогону. Його друзі хотіли йому допомогти. Бо всі вони були чи теслями, а чи лодій-никами. І то добре знали сокиру і тесло. І всі вони були в однім приході церковнім. Але він затявся: "Ні! Я маю довести її батькові, що все один можу спорудити!". І він, дійсно, сам-один зробив усі колоди-рури. Ну а вже прокладати їх від джерел йому громада допомагала. Отак наш дід і слави від людей зажив, і дружину собі виборов!.. А тепер, синку, ходімо працювати. Воно, звичайно, ще спека. Треба було б ще відпочити. Але роботи ще гай-гай!
Тепер батько шнуром, натертим вугіллям, з Ільковою допомогою відбив уздовж плахи рівні смуги. Далі рівнесенько по тих смугах долотом понадбивав неглибокі дірки. У ті дірки вставив усі свої п'ять довгих залізних клинців. Ходив від одного до другого і розмірено вдаряв замашною киянкою. Коли кілки занурились майже до голівок, дерево затріщало, зарипіло, і з легким ніби стогоном осіла на пісок готова дошка.
Батько з одного боку висмикнув із землі дубові кілки і відтяг свіжу дошку.
А сонце пекло на всю силу і не збиралося пом'якшувати свої промені. Запах розігрітої живиці просто залив усе довкола. І здавалось Ількові, що вони не на березі Почайни, а десь у Пущі-Водиці, в сосновім бору.
Ту частину плахи, що лишилась на місці, батько знову закріпив дубовими кілками.
— Тату! Я ваш урок виконав: живицю позбирав, загорнув у бересту, ув'язав верболозом. Що тепер?
— Візьми з козуба скобелку та потихеньку з однієї тієї плахи здирай мезгу. Якщо потягнеться смугою, облиш скобелку і намотуй мезгу в клубок. Як ото липове лико змотують. Дивись, щоб пісок на неї не налипав! І в пісок не впусти! І не квапся та не дери щосили.
— А для чого нам мезга? Хіба з неї щось можна виплести?
— На речі мезга не йде, а спожити її можна і людині, і скотині. У голод мезгу сушать, товчуть і додають у борошно. Ну, в Києві голоду давно не було, то про мезгу й не згадують. А от у Новгороді щоразу з урожаєм біда. То в них спекота все збіжжя спалить, то дощі вигноять. Вони про мезгу, меншії люди, і не забувають...
— А нам чого вона?..
— У нас Лиска взимку поїсть, якщо мезгу з ячменем потовкти і запарити.
Поки батько відколював від плахи наступну дошку, Ілько вичухував опуклість другої плахи. І намотав здоровенний клубок мезги. Здер кору з верболозу і добре ним умотав клубок пахучої мезги.
— Славна робота, синку! Можеш трохи погуляти. А тоді поскладай та пов'яжи кору в невеликі паки.
— Я піду скупаюсь. Можна?
— Тільки далеко не відпливай. Щоб бачив мене. Як махну рукою, то щоб зразу вертався. Добре?
Ілько весело пострибав розпеченим піском до води, на ходу звільняючись від штанів і сорочки. Але пірнати з розгону не став. Може, там якісь гострі корчі під водою приховалися? Чи якийсь стовбур із гострим суччям лежить? "На воді будь обережним!" — повчав старший брат Микита. І всі знали, що найбільший відчайдух і хитрун на всьому правому березі Глибочиці — то Микита. Якщо він так застерігає, то нема чого його словами легковажити.
Вода була, наче парне молоко!
Ілько забрів у воду по твердому піску. Але враз дно пішло в нього з-під ніг. А по литках вдарило холодним струменем підводне джерело. Ілько рвонувся вперед, провалюючись грудьми у верхній шар теплої води. І щосили загрібаючи руками та б'ючи ногами, поплив на середину Почайни. Тут і в глибині, якщо спустити ноги, вода була претепла!
Хлопчик на мить спинився, загрібаючи руками в один бік, почав крутитись на місці. Обдивлявся на всі боки. На правому березі Почайни, якщо дивитись із самої води, височіли спочатку ряди нових і старих притисків — причалів. А коло них припнуті гостроносі лодії, низькобокі струги, кілька стрімкобоких бойових княжих насадів. Ніде жодного вільного місця біля насадів не було. Ба, он навіть біля головної Подільської брами берлина причалила до вже причаленої до притиску лодії. Щоб розвантажити її, перекинули з другої на першу дві широченні дошки-сходні. По тих дошках-сходнях носії тягали якісь важкі кулі та складали на поміст притиску. Ілько здогадався, що то, певно, привезли збіжжя десь із Канева чи Переяслава на знамените Торжище. Бо ж головна брама (із двома вежами по боках) — Подільська — з'єднується прямою вулицею з Торжищем. А хто головний на Торжищі? Та ж торгівці збіжжям. Он вони яку церкву зрубали — Успіння Богородиці! На дев'ять верхів! Тільки з води церкву Богородиці не видно. Бо хоч вона й найбільша та найвища на Подолі, її від Ілька закривають притиски із припнутими судами, вали зі стовп'ям і оборонні сторожові вежі. Це вже давно Ілько помітив: якщо перед тобою близько якась річ невелика, то вона геть затуляє собою річ велику, проте далеку. А якщо відійти від меншої подалі, то буде видно і малу річ, і велику. Але то було на твердій рівній землі. А от цікаво, як воно буде на воді? Так само, як і на землі?
І хлопчик вирішив відплисти подалі, щоб притиски та судна стали меншими. Може, тоді за ними відкриється Успенська церква?
Ілько бадьоро поплив до лівого берега Почайни. Якраз виплив на вільне місце між смоленськими стругами.
Ось його ноги торкнулись дна. Але ніяких холодних ключів не відчувалося. Тепла-теплісінька вода лагідно обтікала легенькими струменями тіло. Дно поволі підвищувалось. І коли Ілько ступив по ньому, то раптом наступив на щось, схоже на здоровенну варьоху. Що було неглибоко, то Ілько просто присів під воду і вийняв з-під ноги здоровенну скойку. Випростався і ще ступив до берега. Що тут було тепло і неглибоко, то Ілько сів, щоб тільки голова підносилась над водою. І побачив, що й на воді, як і на твердому: якщо відійти чи відплисти подалі від невеликих речей, то вони вже не застуватимуть великі речі.
Тепер від площини води Ілько бачив усе. І судна біля притисків, і подільські брами, й оборонний вал, і Стовп'я на ньому, і стіни-городні на схилі, і сторожові вежі.
За тим оборонним пасом Подолу виднілись і верхи церков. А найбільша і найвища над ними — багатобанна Успіння Богородиці. її верхи мали аж три заломи, чого жодна інша церква на Подолі не мала!
Сонце вже перейшло на західну сторону небесної бані й поволі, геть непомітно почало знижуватись. Але смажило все одно з усією силою.
Ілько обернувся назад — над розпеченим піском острова склилося повітря. І відбиття сонячних променів просто різало очі. Хлопчик знову повернувся обличчям до Подолу і до Гори.
Світло падало навскісно до київських гір. І золотило їх по абрисах лише з південного боку, навіть із південного заходу. Всі подробиці будівель і споруд Гори затягло пеленою блакитної тіні. Все, що бачив Ілько на тому боці, видавалося йому смугами.
Перша смуга, більш золотава, ніж блакитна, — правий берег Почайни з притисками і незліченними суднами.
Друга смуга — подільські Стовп'я на валу, вежі та брами із нависаючими заборолами і гострими верхами. Ця смуга була блакитно-срібляста, навіть фіолетова в затінку.
За нею йшла смуга темно-сіра, зі спалахами блакиті й рожевими латками — то дахи подільських садиб, комор, церков, дзвіниць та багатих купецьких хоромин. Але особливо посеред Подолу виділялась церква Богородиці. О дев'яти верхах із заломами, що стрімко, ніби шоломом, підносились угору. її збоку, наче золотий візерунок на паволоці, обмальовувала тонка золота риса від променів пополудневого сонця.
І найширша була смуга, що смарагдово-блакитним маревом зводилась над Подолом. Це — Гора. Там височіють найкращі храми землі київської, найпрекрасніші палаци князів і сильників, там найвищі вежі та найкращі стіни-городні. Бо Київ — град престольний! Блакитна тінь оповила все серпанком. Все зрівняла, зробила наче все пласким. Із того легкого-легкого блакитно-фіалкового пасу височіли ніби три шоломи богатирські. То були найбільші дерев'яні ворота — Подільські. Аж на три заломи їхня вежа. За ними одразу праворуч — головна баня Десятинної церкви. І ліворуч від Подільської брами — гострий трикутник даху Ольжиного палацу.
Ілько роздивлявся на красу Подолу та Гори, а тим часом пообідня Почайна стала наповнюватися рухом. На лівому березі, вище в затоці, гупали сокири і великі тесла — споряджали швидку стругу. Туди й сюди плесом сновигали довбанки, човни та поволі повзли вантажні струги.
Не лишилося того спокою, що був уранці. Знизу, від гирла Почайни, швидко, наче за нею хтось гнався, пройшла велика лодія-набойна. І спинилася проти Глибочицької брами. Тієї самої, якою вони пройшли до притисків. Із брами виїхала кола з височенним плетеним кошелем.
По здоровій строкатій кобилі Ілько одразу впізнав сусіда — візника Стефана. Бо перша садиба від них навкіс через шлях — то його, Стефана, володіння. У нього ворота широкі на дві стулки. Над ворітьми — дашок. Бо візник Стефан має два вози-коли та двох коней. Він купцям та ремісникам-майстрам на тих колах разом із сином возить усякий товар і речі. І ще Стефан — церковний староста при церкві на Житньому торжку. Його садиба міцним парканом обнесена. То Ільків батько та брат Михайло спорядили такий паркан! Закопали добрячі дубові стовпи. Видовбали в них пази. І в ті пази забили товстенні дошки. Ще голуб'ятня в них стоїть на високих стовпах. Просто як дзвіниця. її здалеку видно. То голубами забавляється Стефанів старший син. Голуб'ятню робив середульший Ільків брат — Михайло. Дідусь казав, що робота чиста, справна. Але в Михайла до теслярства душа якась млява.
Тут Ілько повернув голову і побачив, що біля його лахів стрибають одразу аж три ворони! І намагаються щось видобути з-під одягу. "Та вони ж хочуть моїх жуків-музик поцупити!" — враз зрозумів Ілько. І, як ошпарений, кинувся вперед. Поспішав з усіх сил! Та загрібати було важко, бо в одній руці затис здоровенну скойку. Та й течія, чим ближче він підпливав до правого берега, ставала сильніша та зносила його вниз.
А тут ще під якийсь човен він ледь не потрапив! Весла пронеслись над його головою. Ще й веслярі страшенно його вилаяли, що він у них попід ногами теліпається.
Але він нічого їм не відповів — треба швидше дістатись до берега і прогнати ворон.
Та хоч як поспішав Ілько, врятувати очеретину йому не вдалось. Коли він уже біг, спотикаючись, по піску до одягу, одна ворона висмикнула з-під штанів очеретину і низько полетіла над водою. Дві інші кинулись за нею, намагаючись відібрати здобич.
Ілько роз'ярився від люті! Адже він так хотів показати Іванкові та іншим хлопцям тих жуків вусачів-музик!
Спересердя Ілько вгатив черепашкою об кривий сосновий стовбур, який чомусь лежав наполовину у воді, наполовину — на піску. Скойки черепашки розбились, і відкрилась її оранжево-рожева м'якоть.
Ілько вдяг штани, добре обкрутив очкур і запхав чопик в петлю на штанях. Вирівнюючи очкура, повертався навколо, щоб плечі, спина і груди обсохли під палючими променями. І побачив, що ці чортові ворони знову з'явились неподалік. І почали боком, боком підскакуючи наближатися до розбитої черепашки.
Такого нахабства Ілько вже не міг стерпіти! Схопив невелику глиняну грудку і, не цілячись, щосили жбурнув у найближчого птаха. Певно тому, що намагався якнайшвидше вдарити ворону, удар був несильний. Але ворону таки збив з ніг. І вона одразу ж підскочила, відчайдушно каркаючи. І швидко полетіла геть.
За нею інші підстрибнули і знялись на крило.
— Ільку! — Покликав батько. — Ану облиш ворони ганяти! Піди краще подивися, що там біля Глибочицьких воріт діється?
— Ви, батьку, про Стефана?
— Авжеж!
— Я — зараз!
Але озирнувся Ілько. Всі три ворони знову бочком наближались до розбитих скойок черепашки.
Тоді Ілько вирішив краще кинути черепашку рибам у воду, ніж її м'якоть з'їдять ворони. "Риби хоч з'їдять, так виростуть, і потім їх можна вловити і засмажити. А ворону?.."
Піднімаючи розбиту черепашку, він раптом відчув, як зі слизької м'якоті йому на долоню наче біб викотився.
Хлопчик переклав потрощену скойку в другу руку і подивився на те, що в нього лишилось на долоні. А це виявилася велика намистина, як яєчко, округла, рівненька. Один кінчик тупіший, другий — гостріший! І дивного кольору: якогось сріблясто-золотавого! І слів не підбереш, щоб точно назвати, якого вона кольору була!
Ілько поколупав її нігтем — тверда, наче скляна. Але от світилась ізсередини. А от скло так не світиться, це точно.
Ілько поклав розбиту скойку до ніг, щоб нахаби-ворони не схопили. Та й почав катати ту намистину на долоні. Тільки тоді збагнув, що в ній нема дірочки для нитки! І з кожним рухом по долоні та дивна намистина спалахувала все новим і новим відтінком то золотавого, то сріблястого.
Ілько не міг відвести очей від намистини.
— Ілько-оооо! — Долинуло до нього. — Я тобі що загадав?
— Тату! Я таку намистину знайшов! Вона вся світиться! Я вам її принесу
— Іди, куди тобі сказано! Потім покажеш.
Ілько злякався сердитого батькового голосу та чимшвидше побіг до Глибочицьких воріт. У лівій руці він так затис намистину, що йому аж пальці стерпли.
Біля Глибочицької брами на березі стояв віз-кола із височенним плетеним кошелем. Із того лозового кошеля вантажники обережно виймали величезні корчаги. Та й несли їх до великої купецької лодії з широкими нашитими боками. Там, у самім човні, теж стояли носії. І вони обережно вкладали корчаги боком на солом'яну підстилку. Обережно закривали згори сіном, а тоді — шаром соломи. При возі стояв високий чоловік у вишиваній сорочці. Ніби буденна сорочка, а вишита, як святкова. Здоровенну кобилу він пригощав чимось зі своєї широкої долоні.
Сьогодні в нього, як і в усіх на Хоревиці, будній день. Та Стефан завжди в чистій вишиваній сорочці, рудих вовняних штанях і справних чоботях. Тільки дьогтю він на них не шкодує. Де з'являється візник Стефан, там одразу дьогтем за версту несе. Ось що в Стефана ще дивне: візник, а ні батога, ні ванди* в нього нема. Ількові давно кортіло про це взнати. Зрештою, він не втерпів і спитав у візника Стефана, чому його син з вузлованим батогом править конем, а в нього навіть хворостини нема.
Візник Стефан огладив довгі вуса і коротку бороду і вирік, піднявши вгору палець:
— Сказано давно, і то мудрими людьми: жінкою та конем найкраще правити словом! Але хто ж це розуміє? От!
Ілько з такого пояснення нічого не зрозумів, але ще випитувати не наважився. Негоже дорослим .понад міру докучати.
Ще біля воза тупцював чорнявий чоловік і доглядав, як із плетеного кошеля носії виймають здоровенні глеки-корчаги. Горло в них вузьке, а дно гостре. На землі корчаги не встоять, тому їх вкопують у землю сторчма. А коли перевозять порожні, то на боці, а для повних роблять дерев'яні стійки.
Цього чорнявого чоловіка Ілько бачив уперше. Риси лиця в нього якісь гострі, лице пласке, а ніс видається, мов хижий дзьоб. Але найдивніша в нього... потилиця. її, власне, нема, така вона пласка, а голова витяглась угору, як гусяче яйце.
* Ванда — довгий нагай
Цей чорнявий перегукувався з рудим чоловіком. Той стояв біля щогли посеред лодії. Цього Ілько одразу впізнав. То ж знаменитий корчажник Василь. Він робить найбільші та найкращі корчаги на Гончарах. Йому навіть із княжого двору замовляли корчаги на мед та на олію. А ще йому від князя замовили голосники* для нової Михайлівської церкви.
Стоячи біля щогли, гострим словом, криком, помахами обох рук він керував носіями. Щоб вони гарливо, ряд за рядом пакували в лодії новенькі, дзвінкі корчаги.
— Добрий день вам, господине Стефане! — Привітався Ілько, коли погляд візника спинився на хлопцеві.
— А що ти тут робиш на чужому кінці?
— Батькові допомагаю. Он він, бачите, за коморою на палях? "Смолку" розпускає на дошки.
Стефан перегнувся з-за своєї рябої кобили і подивився на купецьку комору.
— І багато вже дощок розпустив?
— Ось! — Ілько підняв правицю і розчепірив пальці. Потім ще викинув три пальці.
— Тобто вісім?
— Ага.
— А чого це ти мені все на одній руці показуєш?
— Бо в мене в лівім кулаку намистина. Тільки ще без дірочки.
— Ану покажи!
Ілько підійшов упритул до візника Стефана і розчепірив пальці.
Візник Стефан нічого не сказав. Мовчав. Ількові мовчанка здалася дивною, і він підняв очі. Побачив: у візника поволі розкриваються вуста, але він наче не може говорити. А очі в нього, здається, вилізуть із глазниць.
Потім нараз візник струсонув головою і різко озирнувся на всі боки. Вдивлявся і намагався зрозуміти: а чи не бачив хто цієї "намистинки" Ількової?
Але жодна жива душа в їхній бік не дивилася і не прислуховувалася. Візник взяв однією рукою за зап'ястя лівої Ількової руки, а другою обережно стулив йому пальці над "намистиною".
— Де ти її взяв? — Прошелестів візник над головою малого, а сам повів головою на різні боки, ніби боячись, що їх хтось почує чи підгледить.
* Голосники — глечики, які вбудовувалися в стіну храму для покращення акустики.
Проте все було, як і раніше. Ніхто не звертав на них уваги. Кожен робив свою справу. Чорнявий керував носіями біля возу, гончар Василь дорікав вантажникам на лодії.
Через браму заходили і виходили люди з різним вантажем.
Біля липових колод, заготовок для човнів-довбанок, череватий торговець лісом сперечався із худими почайнинськими рибалками.
— Я отуди переплив на острів, — малий показав стиснутим кулаком. — Ступив на дно і ледь не порізав ногу об черепашку. Пірнув за нею. А вона отакенна! Наче на мотику схожа і вся крива, якась горбата. Поки я був на тім боці, ворони вкрали моїх жуків. Знаєте, вони такі рипучі і з отакенними вусами...
— Ти, хлопче, кажи мені про неї! — Знов озираючись, із напругою прошепотів візник. — І говори тихіше!
— Я не встиг у ворони відбити жуків. Тому зі злості вдарив скойкою об стовбур. Вона трісла. Ну, я хотів викинути її рибам. Аж тут з неї викотилась мені на руку оця... намистина.
— Батько бачив твою намистину? Чи ще хтось?
— Ні. Ще ні, не бачив. І ніхто не бачив. Тільки ви, господине Стефане.
— Тоді стій тихо і мовчи. І дивись, чи до нас хто не підходить! — Тихо, але з неймовірним притиском наказав візник Стефан. — Я зараз!
І він ступив до передка коли, занурив руку під плетений кошіль і витяг пасмо тонкого шовковистого лика. Скрутив його вправно, зробив петлі посередині, затяг їх. І вийшла ніби малесенька торбинка.
— Обережно пхай її сюди! — Шепотів-сичав візник.
І хлопчик посунув у "торбинку" дивну золотаву "намистину".
Після того Ільків сусіда вийняв із піхв свого великого ножа. І прегострим лезом зрізав лико з обох боків до тонкої вервечки. Зав'язав кінці. І вийшла ніби ладунка на шворці. Візник надяг її через голову Ількові й опустив за пазуху.
— А що воно таке? — Вже так, як і візник Стефан, прошепотів Ілько і тицьнув себе пальцем в груди.
— Мовчи! Ось тільки поставлю гальма під колеса і все тобі скажу! — Прошепотів візник.
Візник із передка коли витяг дві мережані різьбою колодки, наче на чобіт схожі. Він одну підсунув під переднє колесо воза. Другу — під заднє. І звернувся до чорнявого чоловіка:
— ЗахарковичуІ Ви тут удвох із Василем порайтесь. А мені треба на хвилю відійти... Ходімо, сусіде!
Коли вони відійшли на кроків сто, візник спитав малого, притишивши голос:
— Ти бачив перлини і самоцвіти?
— Отам у Богородиці на Торжищі^ Бачив здалеку, як вони сяють. А зблизька не бачив.
— Так ото, славний мій сусіде, ти знайшов превелику річкову перлину! Це справжній скарб! Тому треба мовчати... — Візник замовк і озирнувся — і нікому і словом не прохопитись! Нікому!
— Чо-оому?! — У тон візникові з притиском зашепотів Ілько.
— Бо чим скарб дорогоцінніший, тим більше коло нього буде і небезпеки... Чого князі весь час один з одним б'ються? Бо кожен князь хоче заволодіти чужими скарбами. Якщо у когось є скарб, то лихі люди, таті-злодії, хочуть його викрасти. А князі та володарі — просто відібрати!
— Чому?
— Бо так повелося від початку віку. Від братів Каїна та Авеля. В Авеля було добро, бо він працював. А брат його Каїн позаздрив йому і вбив його! Всі біди від людської жадоби і заздрості. Бо де скарб, там з'являється диявол і підбурює людей до заздрості. І не тільки князів та злодіїв, а й хороших людей.
— Чому?
— Чому-чому... Ти от краще послухай. У Печерах, як тебе ще не було на світі, було двоє добрих ченців. Мали між собою велику приязнь. Один з них ще у світі був великим багатієм. А другий до монастиря був бідняком. Але в монастирі обидва були бідні. Бо багатий роздав убогим і калікам все своє злато-срібло. І бідний прийшов бідним в монастир в Печери. Вони обоє служили братії, але колишній багач жив за стіною в печері.
Одного разу пішли страшні дощі. І печера в одному місці обвалилась. Багатий взяв лопату і почав лагодити печеру. І раптом викопав скриню із золотом. То було варязьке золото. Бо печера була варязька. Колись у ній ховались розбійники-варяги. Вони грабували купців-гостей на Дніпрі.
І позаздрив багатому його бідний товариш. Мислив собі так: "І в світі ти, друже, був при сріблі-златі, і в монастирі ти озолотився!". Бо так його почала заздрість мучити.
А багатий товариш подумав: "Треба сховати золото і забути про нього назавжди. Бо від нього зло і спокуса!". Так йому свята віра підказала. І він пішов, пішов у глибину печери. І десь там закопав скриню. Бо там є такі ходи довгі, що можна під Дніпром на той берег вийти. Але ті ходи знають тільки найстарші ченці.
І так глибоко закопав багатий товариш, що потім не міг згадати. А місце він не позначив.
А сатана тим часом почав підбивати бідного монаха. Каже той багатому товаришу: "Ходімо, подивимось, чи срібло-злато на місці?". А багатий йому й каже: "І не проси! Не хочу й знати і пам'ятати, де я ту золоту скриню закопав". І тоді від заздрості та від злості, що багатий товариш не хоче йому показати скарб, побіг бідний товариш до одного княжого радника. Сказав він княжому чоловіку, що його товариш знайшов скарб — золоту скриню! Та сховав у глибокій печері. Певно, хоче забрати все золото і втекти з монастиря, щоб жити в розкошах.
І тоді той радник — а чоловік він був лихий від народження, злий і підступний — побіг до свого князя. А князем йому був Мстислав, син нашого князя Святополка...
Тут якраз на цих словах візник і малий обминули комору торгівця лісом. І підійшли до Ількового батька, який вже від другої колоди одщепив дошку.
— Бог поміч вам, сусіде! — Привітався поважно візник. — Є до вас дуже нагальна справа, вибачайте, що так зразу оце все кажу.
— То кажіть, дорогий сусіде!
— Е ні, треба подалі відійти. Щоб чуже вухо не почуло.
— Чого це так раптом? — Здивувався батько. Візник ступив упритул, озирнувся і прошепотів:
— Бо ви у великій небезпеці!
Тут і батько почав озиратись на всі боки.
— Та не крутіть головою, сусіде. Бо, не дай Бог, ще щось запідозрять! — Сичав візник.
Батько кивнув, і вони втрьох пішли до урізу води. Там якраз лежала здоровенна колода соснова. Наполовину застрягла в піску. Друга половина — у воді. Певно, ще в повінь її принесло і добре присипало піском.
Посідали на ту колоду.
— Ану, хлопче, показуй батькові свій скарб! — І візник зняв з Ількової шиї ликову "ладунку" і подав її теслі.
Батько очі не вирячив, рота мовчки не розкривав. Але зблід до сірого, витер рясний піт, що одразу окропив його чоло і перенісся, і глазниці. Хотів помацати перлину пучкою, але візник рвучко схопив його за руку:
— Не торкайте: у вас руки в свіжій живиці.
— Де ти її взяв?
— Із черепашки випала на долоню.
— Це з тієї, що ворони дзьобали?
— Ага.
— То що ж тепер робити? — Зніяковіло спитав батько у візника.
— Перш за все — мовчіть. Добре подумайте. Якщо задумаєте продавати, то золотарям-вірменам чи хазарам продавайте на Подолі. На Гору не ходіть. Ці, наші подільські, куплять і мовчатимуть. А вам тільки цього й треба.
Батько мовчки кивнув головою, розв'язав калиту на поясі та обережно туди вклав Ількову "ладунку".
— Ось що, синку. Щоб не забрали у нас скарбу, то нехай він буде в мене. І мовчи! Бо як ляпнеш язиком де... Ні! Не хочу й думати про таке!
— Ви, сусіде, про біду не думайте. А краще думайте, як і що з ним зробити.
— Ваша правда. Спасибі за слово. От... Чи не могли б ви, сусіде, вивезти мої дошки?
— Та мені ж не до себе, а на Гончарі. Ще раз по корчаги.
— Ну, то скиньте їх, як місток переїдете. Там їх ніхто не поцупить.
— Згода, сусіде! З вас — могорич!
— Могоричем тут не обійдемося. — Скрушно почухав батько потилицю. — Завжди якась пригода на мою голову.
— Не переймайтеся! Бог не видасть — свиня не з'їсть!
— Ілько! — Наказав батько. — Ти отут пильнуй біля дерева. А я віднесу дошки до коли.
Батько підхопив довгу дошку на плече і просто побіг до Стефанового воза-кола.
А там вже гончар Василь скінчив свої справи на лодії та підійшов до воза і щось там із чорнявим вирішував.
Батько підтюпцем біг із дошкою на плечі. Дошка вигиналась, ніби то два рудих крила, і батько махає, здається, хоче злетіти вгору.
А мудрий візник Стефан ішов помаленьку-потихеньку. Давав батькові змогу ще одну дошку принести до воза, поки гончар Василь та торговець Захаркович не загадають йому знов їхати по корчаги на Гончарі.
Але склалося все якнайкраще. Захаркович і Василь про щось посперечались і знову спустилися до лодії. І там ще продовжували щось голосно з'ясовувати. Тому батько зміг і третю дошку принести і покласти на воза. Що дошки були довгі, то вони ледь не наполовину стирчали вгору навскіс із кошеля.
Після третьої дошки батько важко дихав і подолом сорочки, зігнувшись, втирав мокре обличчя.
— Тату, я поїду з дошками. Можна? Посуд віднесу і в'язку кори. От!
— Добре. Тільки дивись не барись. Останні дошки треба до сутінків перенести.
Ілько схопив вузлик і побіг до Стефанової коли. Встиг своєчасно, бо ні гончар Василь, ні Захаркович ще не повернулися від води: вони там гуторили із носіями та веслярами.
— Господине Стефане! — Вклонившися, підступив Ілько. — А що було далі?
— Погано було. Я того ірода не раз бачив. На Торжищі тобто. Отакий пес — на всіх зирить. Ніби шукає, кого б схопити і замордувати!..
От він одразу потяг того бідного товариша до князя Мстислава. Все знов оповів. Князь питає: "Яку долю собі хочеш?". Чернець-заздрісник і каже: "Мені нічого не треба. Я бідним був у миру, бідним буду і в монастирі. Золото все тобі, бо ти — князь". Князь тоді питає: "А як він не признається, де сховав золото?". Чернець-зрадник каже: "Ви його налякайте муками". А як він не злякається?" — каже князь. "Тоді примучте його тортурами. Він болю боїться. Я з ним в одній келії три роки жив. Я його вади добре знаю!" І знову, востаннє питається його князь Свято-полчич: "Може, ти золота не хочеш. Але, може, ти хочеш чого іншого?". Чернець-зрадник знову князю повторює: "Хочу тобі, князю, прислужитися". І наказав тоді князь Мстислав Святополчич своїм душогубам привести до нього багатого товариша, колишнього купця. Слуги Мстиславові, яко таті, яко розбійники вдерлися несподівано до Варязької печери і схопили невинного чоловіка. Ніхто і не бачив, і не чув, бо Варязька печера — поза стінами Великого монастиря. Потягли ченця до князя темної ночі. Просто у поварню. Сидить князь на кріслі. А багатого товариша поставили перед ним. Князь йому лагідно каже, бо був у веселім хмелю: "То ти правда варязький великий скарб відкопав? Цей скарб нам належить, Рюриковичам. Бо якщо ти не віддаєш, то знай, що його утаїв од Віщого Олега його варяг-тіун Хакон Рудий! Від того часу шукали ту скриню всі, кому не ліньки. А от тобі випало щастя знайти. Послужи добру службу своїм князям — мені і батьку моєму Святополку! Будеш мати від мене і батька мого велику честь і повагу. Або попом поставлю тебе у своїй церкві, або виділю тобі частину із золотого скарбу. І володітимеш ним по закону, ні від кого не криючись". А чернець йому каже: "Я вільний від усякого срібла-злата. Це ви, володарі — все добро собі загарбати!". Сильно розлютився князь і наказав закувати його в ланцюги. І тримати його в льоху три дні без води і хліба. Потім знову повели на допит. Знову питає Мстислав, де чернець закопав варязький скарб. Чернець знову відказує: "Не пам'ятаю, де закопав скарб. Не пам'ятаю". Як роз'яриться князь! Наказав бити ченця смертним боєм. Пішла ченцеві кров ротом і носом і з рук побитих. А він їм — ні слова. Роз'ятрився князь ще дужче. Наказав у поварні в кабиці розвести вогонь і ченця над кабицею повісити. Дим стовпом валить із кабиці, вогонь горить. А чернець їм рече спокійно геть: "Це вас сатана в гріх златолюбства заманив. Я від цього вільний! Я сказав собі: "Забудь, де ти сховав злато!". І я забув. Бо на мене благодать зійшла. Я навіть не міг розповісти своєму товаришу, куди я поніс скриню. І дякую і славлю за це Всевишнього!". "Ну, це ти брешеш!" — Роз'ярився до нестями князь. Був він вельми від вина обісілий. "Зараз ми тобі приведемо твого товариша. Він викриє твою брехню!". І він заревів, яко бугай, на своїх псів-холопів...
Та не встиг візник Стефан переповісти княжі слова, як підійшов гончар Василь.
— Ну, куме, поїхали по корчаги. Захаркович хоче ще сьогодні все спакувати. Щоб завтра, зразу о півнях, вирушити в дорогу... А це що за дошки? — Враз занепокоївся гончар Василь. — Це ваші?
— То його! — Стефан показав рукою на хлопчика. — Батько попрохав відвезти, а малий щоб пригледів.
— То чого ви мене не спитали, а взяли дошки? Я ж вас наймав корчаги возити! — Зразу загарячкував гончар.
— Та не беріть собі в голову! Як місток через ручай переїдемо — скину дошки. І нікуди звертати не будемо.
— А-аа... — Зразу охолонув гончар Василь. — А я думав, що це до них під гору підвезти треба. Це ж онук старого теслі? Так?
— Ага. — І візник Стефан вийняв дерев'яні гальма-колодки з-під коліс. Неголосно цмокнув і ледь поворушив віжками.
Ряба кобила легко рушила по піску до Глибочицької брами. А сам візник Стефан заговорив до Ілька:
— Далі було таке. Побігли ті холопи і схопили бідного товариша. І теж притягли в поварню. Так само вночі, щоб люди не бачили. Наказав князь поставити бідного товариша перед лице багатого. І тоді він отямився, коли побачив рани свого товариша. А князь упився вином і був буйний від вина. І відмовився бідний чернець свідчити проти свого товариша. І його наказав князь мордувати — бити поварським начинням: копистками, качалками, варьохами. А той спливає кров'ю, аЛе мовчить. Тоді князь розпалився, аки пес скажений, і вихопив стрілу. І уязвив бідного ченця...
— Зачекайте, зачекайте! — Втрутився гончар Василь. — То ви про страту Федора і Василя?
— Може, то їх у миру й по-іншому звали. Тільки не про страту, а про мордування. Бо страта робиться після суду!
— Але ж зачекайте, куме Стефане!
— Це ви зачекайте, куме Василю! Бо я розповім так, як я знаю... Отож князь Мстислав вихопив стрілу і встромив її в груди бідного товариша, тобто Василя. Але Василь мав міцне здоров'я. Він вирвав стрілу із рани і жбурнув її князю під ноги. І закричав: "Ти, князю, сам будеш стрілою уязвлений!". Князь враз протверезів і наказав обох ченців пов'язати. І, як запіють треті півні, знов їх мордувати. Поки вони здадуться. І справді, о півнях зачали мордувати. Але вже обоє ченців і слова не сказали і віддали Богу душі. Упокой, Господи, їх мученицькі душі!.. Але й сам князь сконав в муках! І саме від стріли! Бо пророцтва блаженних і праведних збуваються!!!
— Господине Стефане, а де його застрелили — на Печерах чи на Горі?
— Тіпун тобі на язик! Таке кажеш! Ще нам у Києві тільки війни не вистачало! Його на Волині, в далекім граді Володимирі, застрелили. Він тоді з князем Давидом змагався за землі. Мстислав сховався у граді. А Давид раз по раз із воїнами підбігав під стіни міські. Стріли з обох боків летіли, як рясний дощ! Мстислав задрочився, як завжди. Думав, певно, що він кращий стрілець, ніж прості воїни. І кинувся до заборол стріляти. Тільки наклав на тятиву стрілу. І не встиг добре напнути лука, як ударила його знизу стріла. Знизу в груди! Коли Бог хоче кого покарати, то и у шпарку стріла пройде і ціль знайде! Із заборол його на руках понесли. Він і до ранку не дожив...
— А я, куме, знаю по-іншому. Це мені розповів один чернець із Семенівського монастиря. Він послушенство у Печерах відбував, а потім перебіг у Семенівський монастир. Він свідчив, тобто чернець, що до радника Мстиславового приходив, — не чернець Василь. Бо він сидів у печері. І вже роки з неї не виходив. То приходив сатана під виглядом ченця Василя. Він узяв собі обличчя Василя і Василевим голосом усе розповів князю про золоту скриню. А потім сатана усіх увів в оману!
Далі візник Стефан і гончар Василь засперечалися про сатанинські та відьомські козні. Про те, чи може сатана діяти невидимо, чи обов'язково приймає чиюсь людську подобу. Кожен до своєї думки додавав чиїсь слова із книжок такою мовою, що Ілько й половини не розумів, про що воно йдеться. А спитати — то не можна було й думати. По-перше, не з тобою дорослі говорять. По-друге, візник Стефан — церковний староста і знає по-книжному. А гончар Василь не тільки знає по-книжному. У нього навіть справжній скарб є — книга з молитвами, яка зветься "Молитовник". Там у нього багато дписано молитов, які належить для порятунку читати. Тому Ілько не міг стежити за словами дорослих. Тільки розглядався, що діється на вулицях та у провулках подільських.
Все на Подолі було, як завжди. Людей багато, кожен заклопотаний своєю справою. На Подолі в будній день не байдикують і не гуляють гульбища. Для того є свята і ярмаркові дні. А сьогодні — вівторок. Ковальські молоти дзвеніли, сокири гупали, молотки стукотіли, жорна гуркотіли. Коні тупотіли по колодах вулиць. Рипіли важкі колеса возів-кол. Клацали один об одного круторогими головами воли в ярмах.
Ількові у голові все крутилось: як то вберегти таємницю від матері? Бо мати завжди одразу вгадує, якщо щось сталося. Хоч із ким би в родині що сталося — мати одразу ж відчуває і починає випитувати. Брехати матері не можна — це великий гріх! Але ж сказати правду — всіх під біду підвести. Якщо такий чоловік, як візник Стефан, сказав, що не можна базікати, то чиста правда, що станеться біда.
Отак б'ючись зі своїми клопотами, Ілько і незчувся, як вони доїхали до містка через їхній ручай.
Візник Стефан сказав: "Тпруу!" — і кобила стала. Він відв'язав лубові мотузки і вивалив руді запашні дошки на прибитий пилом спориш.
— Дякую вам, господине! — Забіг поперед візника Ілько та чемно вклонився.
— Спритний хлопчина, — зауважив гончар Василь.
— Кріпка родина. Всі добрі майстри.
Кола погуркотіла далі колодами єдиної дороги на Гончарі.
Ілько ж лишився біля дощок і думав, що йому робити далі. Спробував взяти за кінець одну дошку і потягти її до свого двору. Він потягнув верхню дошку, вужчу, по ширших нижніх. На це в нього вистачило сил. Але коли дошка зійшла на землю, то він не зміг її далі тягти. Тоді він подумав, що треба буде покликати Пузиревих онуків на підмогу. Тому він відбіг від своїх дощок і зазирнув вниз по схилу.
Справді, там знову ловили рибу Пузиреві онуки. Всі четверо. Все швидко зметикував Ілько. Він помчав щодуху додому.
Заскочив до хати. Поставив вузлик на лаву.
— Ти вже тут? — Здивувалась мати. — Батько ж казав, що ви до вечірньої зорі. Щось у вас трапилось? — Занепокоїлась вона.
— Три дошки візник Стефан скинув за містком. Я зараз туди.
— Які дошки?
— Мамо! То наші дошки! Батько попрохав візника Стефана підвезти ті дошки ближче до дому. Бо далі Стефан поїхав своєю колою на Гончарі. Він возить корчаги гончара Василя на притиски на Почайні! Мамо, дайте мені шмат коржа.
— Зголоднів? Та бери вже цілого коржа! — Відкрила скриньку й подала йому рум'яного коржа. Ілько відкусив добрий шмат і запхав коржа за пазуху. Перевірив, чи добре ув'язаний пояс, щоб, бува, корж не проскочив крізь щілину. Ілько вискочив із хати і помчав по вулиці до мосту через Глибочицю.
Праворуч від мосту, на березі, дідусь зосереджено, поволі довбав теслом рибальського човна.
Ліворуч, майже впритул до кремезних стояків мосту, згуртувались Пузиреві онуки. Всі з ліщиновими вудилиськами.
Ілько скотився стрімголов до них.
— Ви що — дурні? Я ж вам сказав, де ловити? Дуже далеко від притисків! Ви що, думаєте, що до вас сюди припливе отакенний язь чи лящ?
— Та ні... ми ходили туди... сьогодні, — промурмотів третій брат.
— Та нас хлопці з притисків завернули! — Додав старший. Другий онук мовчки сопів широким носом.
— Вони нахвалялись нас набити. їх було аж п'ятеро. А ми — самі! — Заверещав найменший Пузирів онук.
— Хлопці, якщо я завтра з вами піду — ми їх подолаємо! Підете зо мною?
— З тобою підемо, бо нас буде багато! — Ствердив третій онук.
— Хлопці, завтра ми підемо. А сьогодні ви мені допоможіть.
— Що тобі треба робити? — Першим спитав другий онук.
— Треба дошки перетягти від містка до хати.
— Ой, це ж далеко!
— Ой, ті дошки важкі...
— Від дощок можна скіпку загнати в руку, — виголосив молодший Пузирів онук.
— Слухайте, хлопці! Я вас коржем пригощаю! А коли брат Михайло принесе гостинці з лісу, я з вами поділюсь. Згода? — Ілько витяг з-за пазухи рум'яного коржа.
Онуки Пузиря полишили вудочки і підскочили до Ілька. Старший першим потягся:
— Давай коржа! Я поділю! — Старший простягнув обидві руки до коржа.
— Е ні! — Відрізав Ілько. — Я сам поділю. У мене око точніше, ніж у вас!
Ілько розірвав коржа на п'ять частин. Виділив кожному по шматку і собі один лишив. Четвертий онук не стерпів і ляпнув:
— А собі, бач, взяв найбільше!
— Ану порівняй! — Ілько приклав до його кусня свій. — Бачиш — однакові.
— Бо ти відкусив собі, а тоді поділив на всіх!
— Цить! — Штурхонув його старший в потилицю. — Він хазяїн, йому і належить більше.
Всі замовкли і миттю потріскали свої кусники.
— Нумо, хлопці, до діла! — Закликав Ілько і покрокував до дощок. Всі за ним.
— Ти поділишся гостинцями, якщо ми допоможемо тобі? Ти не обдуриш? — Не вгавав четвертий онук.
— Цить! — Вже Ілько на нього гримнув. — Як базікатимеш багато — з ними поділюсь, а тобі — дулю!
Вони взялися за першу дошку і протягли її, може, чверть шляху. Та одразу стомилися і сіли відпочивати. Отоді Ілько й здогадався: треба не волочити, а заносити. Спочатку підіймають один кінець і заносять уперед. Потім за інший кінець беруть і знов заносять уперед.
Вони піднялись і почали робити так, як здогадався Ілько. Заносячи все вперед, тільки беручись по черзі за різні кінці дошки, вони доперли її до двору. Другу й третю було легше доставити до двору. Всі добре спрацювались.
— Ну, хлопці! От тепер ми всі — молодці! А зараз я побіг на Почайну.
— Що там робитимеш? — Спитав старший.
— Ми з батьком працюємо. Батько дошки розпускає. Я кору в паки в'яжу. Ну що, пішли зі мною?
Пузиреві онуки перезирнулись і сказали:
— Ти йди сам. Ми ще рибу половимо.
Вони побігли вниз до мосту, а Ілько поспішив до Почайни.
Навіть до дідуся не завітав — відчував, що забарився.
Як уже вбігав у базарний провулок, то озирнувся. Як і вчора — старенький його дідусь нахилився над майбутнім човном. Поволі цюкав теслом.
Коли ж Ілько прибіг на берег Почайни, то батько вже розпустив обидві половини на дошки. Все своє знаряддя поскладав до козуба і кришку на чіп закрив.
Сидів під коморою. Вперся спиною в стовп, ноги витяг. У руках тримав той шмат кори, що його Ілько призначив для брата Микити. І точними, скупими рухами прегострого ножа зрізав тонесенькі стружки. Коричнево-сизі пелюстки падали на гарячий брудний пісок.
— Тату! Я ось! — Закричав Ілько, важко біжачи по піску.
— Щось ти, синку, довго ходив. Десь із хлопцями загулявся?
— Я не грався, тату! Ми з хлопцями переволочили дошки до нашого двору.
— З якими хлопцями?
— З Пузиревими онуками.
І хлопчик розповів батькові, як вони все зробили.
— Молодець, синку. В тебе не ріпа, а добра макітра на плечах. Та дивись — не роби чогось не по силі! Бо може кила у пахвину вилізти чи пуп розв'язатись.
— Хіба таке буває?
— У житті всього буває... Ти доглядай начиння, а я буду носити дошки. — І тесля швидко звівся на ноги.
Ілько підскочив до нього упритул і заторохкотів:
— Тату, тату! Ви її не впустили? Вона не викотилась? Ви її мацали? Вона у вас у калиті?
Батько скрушно похитав головою на Ількові слова.
— Не хвилюйся, не тіпайся! Мовчи! Мовчи і все! Вона на місці. Ти краще подивись: чи добре в паки кору позв'язував.
Батько примірявся. Підхопив важку дошку і підкинув її на плече. Розміреним кроком побрів по глибочицькому піску. І кінці довгої дошки водночас з його кроками то опускались вниз, то підскакували вгору.
Поки з Гончарів повернулись візник Стефан та гончар Василь, знаменитий корчажник, батько ще встиг дві дошки віднести додому.
Потім до них прийшов візник Стефан і сказав:
— Сусіде! Можу ще раз вам підсобити. Тільки кладіть не більше трьох дощок — кошіль трісне. Батько щиро подякував доброму сусідові. І вони повантажили на колу три дошки. У кошіль поклали козуб із теслярським начинням та всі паки кори.
Цього разу візник Стефан привіз все під самі ворота Ількової садиби. Решту дощок батько переніс вручну. Останню дошку батько та Ілько принесли, як під горою Хоревицею запала глибока тінь. Коли Ілько та батько вмивалися холодною джерельною водою з їхнього водогону, то перша вечірня зоря на синім небі засвітилась.
Та до столу ніхто не сідав, поки батько та малий не перемінили сорочки.
Ілько геть стомився. Що йому й запашна кулеша не смакувала. Він якось дочвалав до лави під бічною стіною. Заліз під стару дідову свиту. Але хоч який був зморений — не міг одразу заснути. Закрив очі, а зразу з мороку випливла перлина. Ілько міг присягтися, що вона була золота і випромінювала справді золоте сяйво. Вона ніби плавала перед ним у мороці. То наближаючись до його обличчя, то віддаляючись. Лежав на лаві, а його ніби хитало... Чув ще, як матінка по черзі з дівчатами ганяли жорна в сінях. Мололи овес на кисіль. Чув, як матінка на решеті просівала молотий овес. Наче в бубон калатала, коли з руки на руку перекидала решето, била долонями по боках. Дзвонила казаном, заливаючи овес окропом. Кинула туди жмачок хлібної закваски. І посунула макітру в ще теплу піч.
Останнє, що чув Ілько, поринаючи в сон, то шерхіт дна макітри по череню в печі.
А далі він преміцно вже спав. І йому нічого не снилось. Навіть золота перлина.
СЕРЕДА
Усереду Ілько прокинувся від солодкувато-кислого духу. Він заповнював усю істобку, навіть перекривав запах смолистого диму від соснової кори та скіпок "смолки", якими Ількова матінка розпалювала піч. Значить, матінка варить вівсяний кисіль. Він ще не відкрив очі, але зразу ж згадав, що сьогодні середа, а вчора їм дісталась "Золота перлина". Не йому вона дісталась, а їм усім, родині. То просто він її знайшов. Ллє скарб небезпечний! Такий саме, як ота золота скриня в печері ченця Федора.
І сну вже ні краплі не було в Ільковому тілі. Він підскочив з лави, мов тятивою підкинутий. Побачив, що у посвіті горять скіпки зі "смолки", на все кидають золотаво-червоні відблиски. От тому й дух такий живичний, ладанний.
Двері в сіни відчинені. Звідтіля ллється блакитне світло. І чується стукіт киянки. Та не одної, а наче двох. А мати сидить біля печі на малесенькім ослінчику коло устя печі та щось розтирає в маленькій макітерці.
Ілько роздув ніздрі та потяг повітря. Крізь смолистий димок і солодкуватий дух закислого вівса відчув гострий маслянистий дух розтертого конопляного сімені. Це матінка готує конопляне молочко до киселю.
— Ой мамо! Я заспав! Я зараз залигаю Лиску і віджену її за Стовп'я.
— Не журись, парубче! — Засміялась мати лагідно. — Дівчата тебе пожаліли і давно відігнали Лиску. Іди вмивайся і клич батька та діда. Кисіль вже уварився!
Ілько вискочив до їхнього водогону і почав умиватися холодною водою. Він ніяк не міг зрозуміти, чого воно вода, як умиватися пізно ввечері — тепла. А як теплого ранку, то холодна. Сам він ніяк не міг того второпати, а старших таким питанням боявся турбувати. Але все ж цікаво.
Ілько вмивався, а біля їхньої маленької комори, яка й зимником була водночас, трудились батько й дід.
Комору поставили на палях з доброго дерева. А саму зрубали із найкращих дубових і соснових плах. І була вона ніби з двох клітей. У більшій вони зробили стійки. І туди повставляли корчаги на зерно, насіння коноплі та варений мед і квас. У корчагах добре зберігати збіжжя — ніякі миші глек не прогризуть!
А менша кліть була як зимник. Там зберігали взимку рибу, м'ясо, якщо було, та різні ягоди.
Отож біля комори працювали батько та дідусь. На добрій дубовій пласі намертво закріпили клинами палю сосновиці. Бо низ її був загострений. І батько вузьким теслом — як ото борті видовбують — витесував рівний паз.
Дідусь же стояв біля козлів. На них лежала, власне — стояла похило, дошка. І дідусь перетирав її ручною пилкою-ножівкою на рівні рис.
Ілько зауважив, що коли вийняли пилку-ножівку і щось нею перетирають, то це справа дорога і делікатна. Батько минулого року тільки один раз перетирав деревце пилкою-ножівкою, коли треба було зробити коробку для дівчачого рукомесла.
А ще Ілько подумав, що справа дуже важлива і нагальна. Якщо дідусь, який уже з минулого року нічим у роботі, крім порад, батькові, Михайлові та Микиті не допомагав, полишив на сьогодні човна довбати і взявся дошки перетирати!
Ні батько, ні дідусь навіть голови від роботи не підвели, коли Ілько вибіг на подвір'я. Так були заглиблені в роботу.
Коли Ілько прибіг до хати, втершись рушником, мати сказала:
— Втирайся та швидше клич діда та батька. Кисіль доспів.
Дідусь був, певно, теж заклопотаний і чимось роз'ятрений, бо прочитав перед стравою молитву скоромовкою. І заходився черпати гарячий кисіль кленовою ложкою, ні на кого не дивлячись і не говорячи ні слова.
Матінка уважно, однак мовчки, подивилась на цю мовчазну трапезу. Але брови звела вгору і вправо-вліво хитала головою, ніби говорячи: "А що ви там таке собі замислили, хотіла б я знати!"
Швидко поснідали і вийшли всі на подвір'я. Дідусь швидко дотер пилкою дошку на дві частини.
Ілько завжди дивувався: як ото в дідуся виходить — все робить наче поволі, а закінчує швидко? І вирішив, що треба буде спитати в дідуся, в чому його таємниця. Бо всяке рукомесло без таємниці не буває. Про це всі знають.
Батько тим часом продовбав паз у сосновій палі. І приміряв, чи увійдуть в нього торці чотирьох дощок. Ілько стояв і дивився на те, а батько пояснив йому:
— Якщо в паз дошка не входить — погано. Але не біда! Можна ще стругом підчистити, і якраз зайде. А біда тоді, коли дошки в пазі бовтаються. Вони мусять там сидіти, ніби їх склеїли з палею.
На кожній сосновій палі батько намітив чорним шнуром відбиті лінії. По дві лінії для пазів на кожній палі.
— Тату, — прошепотів Ілько, коли дідусь пішов до сіней в'язати якесь своє знаряддя, — ви не згубили? Ви її мацали? Вона нікуди не поділась?
Батько взяв малого за плече і прошепотів:
— Нічого не бійся. Все на місці. Більше не питай! Ти що, хочеш, щоб у матусі пристріт стався? Зрозумів?
Ілько кивнув головою на знак згоди.
— Тату, я теж хочу насад зробити. Можна мені взяти книпи, швайку і трохи берести?
— З кори різатимеш? Тоді дивись: до живота чи грудей кору не притискай. Не шарпай ножем. На себе не ріж! Ріж від пальців. І не поспішай. Знімай кору тонкими стружками.
— Я знаю... — Образився Ілько.
— Знати — знаєш. Але я маю нагадувати тобі правила. Мені твій дідусь і до двадцяти років нагадував правила, і я не ображався. Зрозумів?!
— Авжеж.
— То йди та візьми в малім козубі. В тому, що з берести шитий. Ілько поклав на призьбі кору та знаряддя. А тоді прикотив липовий
кругляк до призьби. Сів на призьбу, а кругляк обхопив ногами. Притис найтовстіший шмат кори до торця кругляка і зачав зрізати гострим книпом усі нерівності по боках шмата кори. На батька та діда не дивився. Це вже добра пам'ять ще з позаминулого року, коли різав паличку для свистка і подивився, що там сестри роблять. І різонув собі по лівій руці. Добре, що не по жилах на зап'ясті. А на долоні та великому пальці познака є — така рожева лискуча смуга. Тому батько й дід щоразу нагадують йому про правила.
Ілько уважно стежив за лезом, але добре чув, що відбувається на подвір'ї. Ось щось загупало в сінях, а тоді вдарилось об поріг. По звуку Ілько чув, що то або діжка, або жлукто — загуло порожнє дерево, перекочуючись через поріг. Ось стукається дерево об дерево. Та так дзвінко. То батько кладе дошку на козли. Бо дідусь і легку дошку вже не подужає підняти. Ось починається неквапне рипіння пилки-ножівки — то це вже дідусева справа.
Рівні чіткі удари в дерево — то батько вузьким, відточеним, як бритва, теслом, довбає пази в соснових стовбурах.
Шурхотіння м'яке праворуч від Ілька, якраз біля рогу хати, — то мати закладає в жлукто чоловічі сорочки і засипає їх попелом. Що сорочки чоловічі, Ілько чує по запаху застарілого поту.
Протягом якогось часу чути тільки, як гостре лезо довбає сухе дзвінке дерево.
Та ще тихо скрипить пилка-ножівка, перетираючи рівнесенько по вугільній рисі смолисту дошку.
Ілько гарливо вирівнював товстий пласт кори, що і з нього вийшов добрий рівний брусок. Тоді він по ньому позначає шильцем: де скарми прорізати, де ніс буде, де — корма, гніздо для щогли, ляди для воїнів, щоб на настил вийти і, коли треба, сховатись у глиб лодії-насади.
Тим часом мати сипонула в жлукто попіл на чоловічі сорочки. Попіл сипався безшумно, але його запах одразу вловили чутливі Ількові ніздрі. А коли вже мати винесла казан з окропом і залила на сорочки, то було чути, як шипить окріп, розчиняючи попіл. І запах гарячого попелу просто повис над усім подвір'ям. "Зараз дідусь чхатиме!" — подумав Ілько. Бо дідусь завжди чхав, коли попіл заливали водою.
І дійсно, за якусь хвилю дід почав чхати і лаятись: "От добра б йому не було! То нечиста сила з того попелу вилітає! Ото мене й мучить". Дідусь чхнув ще раз, найголосніше, і на тому чхання скінчилося.
Батько ж уже довбав теслом у соснових стовпах пази.
Всі були при ділі.
Сонце все підіймалося вище та вище і так приємно припікало Ількові по руках. А він старався з усіх сил. Бо так хотілося, щоб його малий насад був геть, у всьому-всьому, схожий на ті насади княжі, що стояли в затоці на Почайні. Ілько вже понамічав усі скарми. І заходився із липової тріски вирізати ніс насада. Коли тут його покликав батько. Ілько рівненько поклав на призьбу свої інструменти та побіг до старших.
Мати тим часом заливала другий казан окропу в жлукто. З-під жлукта вже повзла тонісінька змійка брудної води.
А дід та батько робили цікаву річ. Дід тримав догори вістрям сосновий стовп, а батько наживлював у паз дошки. Коли чотири дошки були добре відрихтовані, вони поклали на землю стовпці та заганяли в їхні пази дошки. Так вийшло два плоти з двома стовпами на кінцях. Далі ті плоти підняли та поставили догори вістрям стовпів. І дідусь, і хлопчик мали притримувати ті плоти сторчма, щоб вони не завалились. І ті плоти на таку відстань підсунули, щоб якраз були на відстані інших дощок. Батько наживив у вільні пази стовпів дошки. За якийсь невеликий відтинок часу вийшла коробка, тільки без дна та кришки. І так батько поклав дерево, щоб однією стороною коробка була впритул до комори. Тоді батько взяв найбільшу киянку і почав оббивати з усіх боків по стовпах. Батько гатив по стовпу, а дошки торцем все глибше й глибше залізали в пази.
— Тепер подивись, онучку, і добре запам'ятовуй, що ми з твоїм батьком робитимемо.
Батько гарливо наклав згори на дерев'яні боки чотири дошки. І вийшла ніби закрита коробка. Дідусь пояснив:
— Тепер бачиш: це ніби верх коробки. Але це буде дно коробки. Тепер у верхніх бокових дошках треба вирізати пази. В ті пази позаганяємо оті дошки. Перегорнемо так, як треба, і вийде, що ці дошки — то дно. Зараз ми позначимо, скільки треба відсікти по торцю від оцих дощок... — І дідусь поляскав по верхніх дзвінких дошках. А в самій коробці те віддалося, ніби хто у велетенський бубон залупив калаталом.
Що сонце вже шпарило на всю силу, то смолистий дух розплавленої живиці заповнив усе подвір'я. Закривав інші запахи.
— Дідусю, а для чого треба відсікати дошку по торцю?
— Тому, що коли ми розмірили з твоїм батьком, де їх перетирати пилкою, то ми зробили запасу трохи. Бо, коли донні дошки ледь довші самого чану, їх можна по торцю і настругом, і сокирою, і теслом стесати, і вони точно зайдуть в пази. А пази ми з твоїм батьком робитимемо ось таким знаряддям! І дідусь поклав на дошки дві товсті залізні пластини. Наче широченні долота. З широким лезом і вузьким хвостом. А на лезі великі, вигострені, як бритва, зубці.
— Це, онучку, утірники. Знаряддя бондарське. Ним у клепках пази прорізують, щоб денце вставити. Без утірника і відра не виготовиш. Якщо не зробити пазів — денце вилетить. А цебро без дна — не цебро. То тільки жлукто — без дна. Але ж воно не із клепок, а із цілого стовбура.
Батько позначив вугликом дошки і поставив їх під стіну комори. Тоді схилився і почав чаклувати з утірником. По батьковій спині, по тому, як грали м'язи на батькових руках, Ілько відчув, як сильно напружується його батько. З-під зубців утірника сипалася стружка, а батько ще раз і ще раз з напругою різав заглибину в дошках. Він ще половини діла не зробив, а утірник затупився.
— Тату, візьміть підгостріть! Бо вже жало сіло!
І батько віддав першого утірника дідусеві, а сам взявся за другий утірник.
— Онучку! А збігай-но принеси мені червону оселку. Вона у моїм козубі, в шкіряній шкатулці.
Ілько помчав до хати і ледь не наскочив на матір, що несла казан з окропом.
— Ілько, ти що, сказився — отак стрибати?! — Насварила мати і залила третій казан окропу до жлукта. — Коли вже ти вивчишся спокійно, як люди, ходити?! Все бігаєш, стрибаєш, скачеш... — виговорювала вона вслід Ількові, що вже біг із червоною оселкою до дідуся.
Дідусь поклав червоний дрібнозернистий плаский камінь. Зволожив його кількома краплинами води з глечика, що стояв під стіною комори. І почав обережно під нахилом посувати взад-вперед по каменю лезо-жало утірника. А лівицею притримував камінь, щоб він не посунувся і не зіпсував заточки.
— Дивись, як я заточую. Точу навскіс в один бік. Щоб вістря добре врізалось у дерево. Якщо з обох боків — то може зісковзнути з риси. Бо для уторів головне, щоб вони чітко йшли по рисі. Особливо, якщо внизу цебра або діжі. Сам утірник залізний, а лезо його сталеве наварене. Загартоване добре і відпущене. Таке вістря січе яку завгодно деревину і не викришується.
Дідусь все водив вістрям утірника по точильному каменю і продовжував розмову:
— Це не проста оселка. Вона із далекої землі агарянської. Я її десь років десять тому в одного варяга-латинянина купив. Той варяг ходив із іншими латинянами з війною в Святу Землю. Казав, що ходили від невірних сарацинів звільняти Гроб Господень. Так я й не знаю до пуття, чи вони звільнили Гроб Спасителя. Але хто лишився живий та повернувся, то привіз із собою добрий луп. А їх пішла туди, кажуть учені люди, сила силенна. І полягло від хвороб, спраги, голоду та меча сарацинів ой чимало, чимало. Цей варяг показував мені всякі намиста, лампади із прозорого каменю, глечик скляний. Дивної роботи, дивної роботи глечик! Коли порожній — нічого, біле каламутне скло. А води налив — і зразу по боках розквітають квітки так само білі... Я йому за цей камінчик віддав корчагу свіжого меду. Липового. Чистого. Але цей камінь вартий того! Ось, бери і неси батькові.
Ілько подав батькові підгостреного утірника і забрав затуплений.
— Оце так, — дідусь похитав головою. — Ріже твій батько в'язку "смолку", як бобер осику навесні. То велика втіха мені, що він і силу має, і досвіду набув. Може, Бог дасть, і мене перевершить.
Зрештою, батько скінчив вирізати утори в спідніх дошках. Заходився на довгім верстаку, добре затиснувши дошку клинами, гострим настругом стесувати торці дощок. Щоб вони підходили по довжині та встромлялися точнісінько в утори. На хвилю він спинився і сказав дідусеві:
— Тату! Дайте малому клюкоріза. Та покажіть йому, як знаменувати дошки та стовпи. — Сказав батько та пішов до хати.
— Онучку! Збігай та принеси із сіней мого берестяного козуба. Подужаєш?
— Авжеж!
Ілько помчав до сіней і вхопив дідів берестяний козуб. Краєм ока побачив, як мати наливає батькові з глека в кухоль грушевого квасу і щось ніби запитує, зазирає йому в очі. А батько так махає рукою, ніби каже: "Та воно тобі треба?!".
Ількові аж серце зайшлося, а чи не здогадалася матінка, що в них таємниця? Чи не викаже її батько матері до часу? Адже візник Стефан дарма слів на вітер не кидає. Сказав же: "Ви подумайте та вирішуйте!". Значить, тільки тоді можна об'являти таємницю, коли всі зійдуться. Михайло казав, що прийде у вівторок або середу. Сьогодні середа, а його нема. Може, він під вечір прийде, поки стражі не зачинили брами?
Але не було часу довго думати про таємницю, бо вже Ілько стояв перед дідусем.
— Важкий козуб?
— Ні, геть не важкий! — І хлопчик підкинув його на верстак однією рукою.
— Бач, дитино, а мені він вже руку тягне! Ой, старість, старість... Та добре, не слухай мої скарги — то я так, по-дідівськи. Слухай мене уважно. Кожум'яцький жолоб вже готовий. Тепер його розберемо. І ви віднесете до кожум'яки. Там дошки і стовпи вставите в яму, і вашій з батьком роботі кінець. Щоб батько легко склав той жолоб, потрібні знаменування. Для цього на дошці робиться клюкорізом значок і навпроти такий самий — на стовпі. Проти другої дошки — інший знак. А де вона входить у паз на стовпі — такий самий знак. Різи робляться або непомітно, або дуже явно. Нам треба зробити знамена маленькі, але чіткі. Щоб чужий зразу їх не добрав.
— Чому так?
— Тому що, онучку,, кожен майстер має свою маленьку таємницю. Зробимо так: з кожного боку стовпа — інше знамено. Як на борті. Тільки простіше. Будеш різати рису, стрілу, хрестик, пташку, крапку, дашок... На нижній дошці — вона до тебе верхня — виріжеш одну рису і на стовпі — одну рису. На другій дошці позначиш дві риси. Навпроти неї на стовпі — дві риси. Зрозумів?
— Зрозумів, дідусю! Давайте мені той... клюкоріз!
— Е ні, дитино! Я тобі покажу, як його по правилах різати. Ось дивись, я притискаю лікоть лівої руки до стіни комори. Бачиш?
— Бачу.
— Тепер я беру десницею, тобто правицею, клюкоріз-різак. Він, бач, цей такий вигнутий, як коліно. Це щоб ти різав, але рука щоб не терлась об дерево. Тепер, не відриваючи ліктя від стіни комори, лівою рукою перехоплюючи правицю вище зап'ястя. Щоб твоя права рука не бовталась у повітрі. Не сприснула, коли ти робиш різаком знамено. Різати з такою силою, з якою дерево опирається різаку — не сильніше й не слабкіше. Тобі рука сама підкаже. Дивись, тепер я отут виріжу стрілу. Таку, що летить угору. А ти, як різатимеш стрілу, то ріж униз. Бо коли чан перевернуть в ямі, вона летітиме вгору. А стріла, що летить вгору, то добрий знакі Ну, ось дивись!
Дідусь став упритул до дерев'яної стіни. Уперся ліктем лівиці, прихопив правицею і повів із натиском угору різець-клюкоріз. Вистояне сухе дерево зашелестіло під гострим клюкорізом. Три рухи різцем — і на сірій сріблястій дошці з'явилася прорізана світла стрілка.
— Я тобі, онучку, показую навстоячки, бо присідати навпочіпки я не можу. От біда! А до семидесяти геть тобі бігав. Та ти мене таким не можеш пам'ятати... А тобі доведеться різати, сидячи навпочіпки. Ну, давай, з Богом!
Ілько перехрестився, взяв у дідуся клюкоріз і присів біля з'єднання дощок зі стовпом. Перші зробив на стовпові та всіх дошках просто риси. Рука не трусилась. Але одного разу надто сильно загнав вістря та ледь не вломив різця. Другий раз різець ледь сприснув, бо сильно по верху пустив. Але шкоди не наробив: ліва рука добре стримала правицю.
Коли різав "стріли", "пташок", "дашки", "хрестики", то так рівно під різцем шелестіла стружка. Ілько від напруги закусив нижню губу, сопів. Піт облив все чоло.
Дідусь стояв над ним збоку і лагідно похитував головою. І, наче читаючи Ількову думку, сказав:
— А що, гарно стружечка з-під гострого різака шелестить?
— Угу! — прогудів Ілько, не відкриваючи вуст, і продовжував різати знамена.
Тут і батько прийшов.
— Ну як, тату, ваш учень? — запитав батько в дідуся.
— Добре ріже, аж сопе! — із великою втіхою сказав дідусь.
— От і добре! Ти, Ілько, закінчиш цей урок. І тоді тобі буде другий урок. Будеш нашим гінцем до кожум'яки. Скажеш йому так: "Господине! Мій батько сповіщає вас: все зробили! Потрібні люди перенести вантаж". Повтори!
Ілько повторив.
— Тоді — в дорогу! — І батько жартома підштовхнув Ілька в спину. І повернувся до дідуся. Той перевіряв грані дощок. Примружувався, прихиляючи лице, і водив пучками по дереву.
— Добре ти розпустив "смолку". І настругом не треба рівняти.
— Та ж не дарма я тижнів два ходив до притисків і до комор, поки знайшов цю деревину. Як для мене її хто замовив!
А Ілько не кинувся зразу до Кожум'яцького яру. Забіг до хати. Витяґ із великого липового короба свою вишиту сорочку і вовняну крайку* Скинув сорочку і повісив її на жердину над полом. Вдяг вишиту і туго обвинув пояс. Витяг з-під лави свій козубок і з нього видобув гребінець із жовтого дерева. Намагався швидше розчесати пелехату голову. Але тільки з болем рвав волосся, а воно все одно стирчало на всі боки. Тоді Ілько облишив марні спроби, запхав гребінь за пазуху і вискочив з хати, перескочив через поріг хвіртки і помчав по вулиці на Кожум'яки.
Побачив, як з річки йдуть Пузиреві онуки. На чотирьох рибалок несли одну-однісіньку силку дрібних навіть не рибок — виплодків. Ще й найменший її підняв угору, радісно показуючи Ількові такий багатий "полов". Пузирята почали йому гукати, щоб він на них зачекав. Та Ілько скинув угору руки і замахав, що ніяк не може.
І просто побіг на міст через Киянку, що з'єднував лівий бік Кожум'яцького яру із Гончарами та Житнім торжком. А через торжок — і з усім Подолом та Головним торжищем.
Ілько перебіг по дзвінких дубових колодах мосту і потрапив на вузьку кручену вулицю, що, підіймаючись, обвивала знизу вгору всі схили Копирового кінця. А схили стрімко нависали над вулицею.
Дивна була вулиця на Кожум'яках. Добре вимощена сосновими колодами. Хідники викладені дерев'яними плахами. Яке то дерево, Ілько не дібрав, бо вони були добре затоптані. Але Ілько подумав, що, певно, сосна. То які треба гаразди мати, щоб дубовим тесом мостити дорогу?
Тут садиби стояли впритул одна до одної. Добрі садиби. Двори всі за дощатими парканами чи високими плетеними тинами. І людей багато
* Крайка — пояс.
по вулиці сновигає. Але дух стояв над вулицею важкий якийсь, густий, кислий, ще й наче гнилуватий.
Ось і велика висока хата за тесовими дубовими воротами. І брама під дашком, і хвіртка між мережаними стовпами зачинені.
Ілько загупав кулаком у хвіртку. Відчинив йому ставний парубок у шкірянім фартуху, мов би то був коваль.
Але з двору не чулося дзвону молотів та вугільного диму. Його просто залило геть нестерпним важким духом замочених і висихаючих шкір. За спиною в парубка Ілько вгледів розіп'яті на п'ялах рамах волячі та телячі шкіри. Тут їх було на подвір'ї стільки виставлено, немов у ярмарковий день чи на Торжищі у чинбарському ряду. За тими розіп'ятими шкірами відчувався якийсь рух. Хтось щось розбовтував у діжці, чимось рипів, ще хтось ударяв ніби в бубон.
Ілько ледь вклонився, бо парубок аж ніяк не міг бути господарем цього високого дому, і сказав таке:
— Сповістіть господинові, що прийшов посланець Ілько і каже такі слова: "Господине! Мій батько сповіщає вас: все зробили. Потрібні люди, щоб перенести вантаж". Такі слова сказав мій батько. От!
Парубок нічого не сказав і зачинив хвіртку.
Ілько зрозумів так, що він має чекати на відповідь. Хлопчикові було нудно стояти. І він вийняв гребінь і почав розчісувати свої буйні патли. Та, як і перше, з цього нічого не виходило. Тоді знову кинув гребінь за пазуху і зазирнув у двері.
Тепер у хвіртці постала поважна жінка у сніжно-білім запиналі:
— Чого тобі, хлопчику?
— Я Ілько. Посланець від мого батька. Він послав мене і сказав сказати такі слова: "Господине! Мій батько сповіщає вас: все зробили. Потрібні люди, щоб перенести вантаж". От. — Скінчив Ілько і низько вклонився.
— Добре. Гаразд. Авжеж, — сказала жінка. А тоді, — а ну, підступи ближче.
Ілько переступив через високий поріг і зайшов на задушне подвір'я. Жінка нахилилась до Ілька і помацала тонким білим пальцем його вишивку на комірі сорочки:
— Хто це тобі сорочку так вишив? Матінка чи тітка?
— Сестра. Молодша сестра.
— Молодша?! — Здивувалась пещена тітка. — Як твою молодшу сестру звати?
— Вона не моя молодша сестра. Вона молодша сестра моєї старшої сестри Катерини. Звати її Марія.
— Зрозуміло. Тобто вишиває твоя сестра Марія. І кому вона ще вишила сорочку?
— Усім! І батькові, і братам, і дідусеві.
— А чужим людям вона вишивала щось?
— Ні, в неї нема часу. Вона то пряде, то вовну смикає.
— Ага... так, так... Ну, скажи своїй сестрі Марії, що в неї вправні руки та добре око!
— Дякую... за добрі слова! От.
— Ну, ходи з Богом, хлопчику! Зараз чоловік надішле хлопців.
— Бувайте здорові, моя господине! — Вклонився Ілько, ще й руку приклав до серця. Він бачив, як знаменитий коняр кланявся боярині на Торжищі.
Молодиця тільки похитала головою та усміхнулась. Ну точнісінько, як Ількова матінка, коли він щось утинав.
А Ілько вже біг униз Кожум'яками. І хоч дорога тут вимощена, краща, ніж на Житній торжок, і будинки кращі, і паркани справні, та хотілось Ількові звідсіля податись. Бо його чутливий ніс раз по раз, біля кожної садиби, натикався на якийсь новий запах кожум'яцького діла. І кислою овчиною пахло, і наче якимось звіриним хутром і прогірклим салом кнурячої мездри!
Кілька разів він навіть так чхнув, що аж у тімені закололо.
Нарешті він перебіг-проскакав через місток і опинився на шляху до їхнього кутка.
Праворуч за дахами, критими лемехом, за невисокими поодинокими яблунями та вишнями виднілись рублені житла Гончарів. Наче ліплені вохристі осині соти по схилу ліпились гончарні горна. З багатьох угору здіймались блакитні димки. Гончарі старалися. Всі казали, що добрий врожай за Трипіллям на південь. І на Пороссі — на пшеницю, просо, коноплі та мак. Тож будуть люди робити запаси збіжжя, давити макову та конопляну олію. А де зберігати? Та всі ж знають — у корчагах.
Поки прийшли від Карпа-кожумяки парубки, то Ілько встиг кухлик кислячку висьорбати та окраєць хліба зажувати. Як мати насипала йому з горщика кисляк у кухлик, то спитала:
— А що, в Карпа-кожум'яки дівка на виданні є?
— А звідки знаю? — Здвигнув плечима Ілько. — Я надворі нікого не бачив.
— А чого ж ти сорочку вишивану надяг? Я вже й думала, що ти свататися побіг.
— Е мамо, таке скажете! Я посватаюсь до Іванкової сестри. Ну, як вона підросте.
— Ото буде пара! — Засміялась мати. — Два чоботи на ліву ногу! Це матінка так натякала, що Іванкова молодша сестричка така ж
метка та швидка, як непосидючий Ілько. Вона ще щось хотіла сказати, але надворі почулося кілька голосів. До хати вліз, крекчучи, дідусь.
— Онучку! Підеш із парубками. Та подивись, щоб дошки поскладали в купи по знаменах. Тільки їм нічого не пояснюй і знамен, якщо вони не помітять, не показуй. Бо людина так зроблена, що вона дивиться і не бачить. А тільки їй підкажеш щось — зразу побачить. Зрозумів?
Хлопці — а їх було четверо — здорові, з воластими шиями, жилавими руками, взяли на плечі по три дошки та й пішли бадьоро на Кожум'яки. Ілько ж попереду них крокував і слухав, що вони між собою говорили. А парубки вихваляли одного з них, який позаминулої неділі на Пасічній Бесіді побився на заставу, що здолає навкулачки різника з приходу Турової божниці. Вони билися до третьої крові. І поки різник із губи пустив юшку кожум'яці, той йому носа, губи та скілицю до рудої розбив. Тепер у парубка-кожум'яки друга шапка — червоного сукна німецького, опушена видряним хутром. Ілько, хоч йому аж ніяк не годилося, бо не діло дитині в парубоцьку бесіду встрявати, обернувся і сказав:
— Різник — добрий боєць, та вже старий. От і дався пику розбити. То не диво, що його погамселили.
— А ти, пуголовку, звідки знаєш? — Гримнув один із парубків. Певно, що ні підмайстер кожум'яки Карпа, ані син. Бо був найбідніше вдягнений.
— Брат повідав. І ще він сказав, що різник легковажить і низько кулаки тримає, тому й одержує по пиці.
— Багато твій брат знає! Та хто він такий? — Обурився парубок-підмайстер.
— Не заводься, — спинив його найстарший парубок із синцем на вилиці. — Цей вишкребок — брат Микити.
— Отого — Солоного?! — Здивувався підмайстер.
— Прикуси язика: малий докаже — матимеш клопіт.
— Ви, старші люди, знайте: я не докажчик! Як хочете, то самі йому скажіть, що він Солоний! — Скипів Ілько.
— Диви, з гонором, — здивувався старший.
— Того що за собою такого брата знає!
— Ні, старше парубоцтво, я сам умію битися. Хто побив п'ятьох почайнинських хлопців з попівського кутка? Га?
— То це ти каменем з пращі голову розбив хлопцеві? — Вирячився підмайстер.
— Ну я! Та тільки не каменем, а вузлом налигача. І голову йому не розбивав. Просто поцілив у вухо. А другого по кулаках. Вони побігли туди, а ми сюди. От!
— Таки справді брат Солоного! — Засміявся старший.

